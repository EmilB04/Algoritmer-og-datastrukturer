Jeg heter Fortelling og er mange tusen år gammel. Noen sier jeg er antikk. Jeg tenkte at du kunne ha interesse av å høre om hvordan søndagsmiddagene hos meg arter seg.

Familien Virkemiddel kommer ramlende og skramlende inn døren til middag hver søndag klokken tre. De fyller huset med liv og underfundigheter. Replikkene og blikkene (og av og til maten) flyr på kryss og tvers over bordet. Min bror, faren i familien, Forteller Virkemiddel, er sjefen. Han snakker av og til for andre enn seg selv, men oftest snakker han heldigvis i jeg-form. Moren, som heter Synsvinkel, er veldig god til å sette seg inn i andres situasjon. Hun kan fortelle Rødhette og ulven sett fra ulvens ståsted så lett som bare det. De kaller sine barn for de språklige virkemidlene fordi ordet ligner på bråklige virkemidler. Det er jo ikke til å stikke under en stol at det følger en del bråk med ungeflokken.

Ærede President, Folkets representanter.

Jeg hilser Stortinget velkommen til ansvarsfullt arbeid og ønsker at det må bli til gagn for fedrelandet.

 

Den 17. januar ble regjeringen utvidet med partiet Venstre.

Til grunn for utvidelsen ligger den politiske plattformen partiene ble enige om på Jeløya.

Plattformen beskriver regjeringens mål om å skape et bærekraftig velferdssamfunn.

Den beskriver også seks utfordringer for Norge som regjeringen vil arbeide med for å nå dette målet.

 

Den første utfordringen er å omstille norsk økonomi for å skape nye arbeidsplasser og flere ben å stå på.

Regjeringen vil bygge ut veier og jernbane for å fremme omstilling og vekst.

Ny kunnskap styrker evnen til vekst. Regjeringen vil legge frem en revidert langtidsplan for forskning og høyere utdanning.

For at ingen skal gå ut på dato, må vi gjøre mer for å oppdatere vår kompetanse. Regjeringen vil fremme tiltak for å la flere få mer opplæring mens de er i jobb.

 

Den andre utfordringen er å oppfylle Norges klimaforpliktelser, slik at vi tar vår del av ansvaret.

Sommeren 2018 kom med varmerekorder og tørke. Et mer ekstremt vær har blitt mer vanlig. Det er avgjørende at verden når sine klimamål. Norge skal oppfylle våre utslippsmål i samarbeid med EU. 

Parisavtalen er vårt viktigste internasjonale rammeverk. I desember vedtas kjøreregler for hvordan landene skal følge opp avtalen. Norge skal være pådriver.

Bevaring av verdens regnskoger er avgjørende for å håndtere klimautfordringen. Regjeringen vil styrke dette viktige arbeidet.

Regjeringen vil føre en politikk som skaper grønn vekst og nye grønne jobber.

Regjeringen vil legge til rette for fortsatt fornyelse av bilparken.

 

Den tredje utfordringen er å skape et inkluderende arbeidsliv.

Regjeringens mål er et samfunn med små forskjeller, der alle kan delta og der alle gis muligheten til å bidra. Det største skillet i Norge går mellom de som er i jobb og de som står utenfor arbeidslivet.

Flere må gis muligheten til å forsørge seg selv og sin familie gjennom lønnet arbeid.

Den gode utviklingen i arbeidsmarkedet gir en god anledning til ekstra innsats. Regjeringen inviterer arbeidsgivere med på dugnad for å ansette flere som i dag står utenfor på grunn av nedsatt funksjonsevne eller hull i CVen.

 

Den fjerde utfordringen er å sikre gode velferdsordninger i en tid hvor andelen eldre øker.

Regjeringen vil gjennomføre reformen ”Leve hele livet”. Reformen skal gi eldre og deres pårørende økt valgfrihet, livskvalitet og trygghet.

Regjeringen vil videreføre prøveordningen med statlig finansiert eldreomsorg.

Tilbudet til utsatte mennesker i vårt samfunn, som rusavhengige og mennesker med psykiske lidelser, skal styrkes. Et offentlig utvalg skal utrede en rusreform. Målet er at brukerne får riktig og rask hjelp uten å risikere straffeforfølgning.

Regjeringen tar sikte på å legge frem en opptrappingsplan for barn og unges psykiske helse i løpet av høsten 2018 og en ny nasjonal helse- og sykehusplan i 2019.

Regjeringen vil legge frem en folkehelsemelding hvor ensomhet blir et viktig tema.

 

Den femte utfordringen er å redusere fattigdom.

Arbeid er den beste måten den enkelte kan øke sin inntekt og velferd på.

Regjeringen vil derfor forsterke arbeidslinjen.

Økt satsing på kompetanse, inkludering og integrering skal støtte opp om den enkeltes innsats for å komme i jobb.

Regjeringen vil gi barn som vokser opp i familier med lav inntekt bedre muligheter for utvikling og deltakelse i fritidsaktiviteter, barnehage og SFO, slik at de lettere kan stå på egne ben når de blir voksne.

Regjeringen arbeider med en stortingsmelding om sosial bærekraft og hvordan vi reduserer forskjeller.

 

Den sjette utfordringen er å gjennomføre et integreringsløft.

Regjeringens mål er at innvandrere skal være en del av store og små fellesskap i det norske samfunnet.

Regjeringen vil forbedre norskopplæringen og introduksjonsprogrammet for flyktninger for at flere raskere kan gå over til ordinært arbeid og utdanning.

Deltagelse i idrett, kultur og frivillighet gir kompetanse og erfaring som kan tas med inn i arbeidslivet.

For bærekraften i våre velferdsordninger er det sentralt at flere kan forsørge seg selv og delta i samfunnet.

Derfor er det også nødvendig å regulere innvandringen. Den internasjonale migrasjonen er uforutsigbar. Vi må ha høy beredskap for raske skifter.

Regjeringen vil føre en restriktiv, rettssikker og ansvarlig innvandringspolitikk.

 

En viktig prioritet for regjeringen er å skape et tryggere samfunn.

Vi må hindre at barn utsettes for vold og overgrep. Regjeringen vil styrke kompetansen i tjenestene, slik at vold og overgrep blir avdekket tidligere.

Regjeringens arbeid med nærpolitireformen fortsetter. Reformen bedrer evnen til å hindre kriminalitet og verne om ofrene.

For å kunne beskytte innbyggerne i krisesituasjoner, trengs det flere politifolk med god trening og rask tilgang på riktig og godt utstyr, biler og helikoptre. Regjeringen vil derfor styrke beredskapen og forebygge bedre.

Kriminalitet knyttet til IKT krever ny kompetanse i politiet og samordnet innsats.

Ny sikkerhetslov vil i større grad stille krav som verner om samfunnets grunnleggende funksjoner og befolkningens grunnleggende sikkerhet.

 

Det nye sikkerhetspolitiske landskapet krever et troverdig forsvar.

Regjeringen vil styrke Norges forsvarsevne gjennom oppfølging av langtidsplanen for forsvarssektoren og starte arbeidet med neste langtidsplan.

NATOs kollektive garanti forblir bærebjelken i sikkerhetspolitikken.

Samtidig styrkes samarbeidet med USA, Storbritannia, Tyskland og i Norden.

Verden rundt oss preges av økende usikkerhet. Den liberale verdensorden, demokratiske institusjoner og troen på fri handel er under press.

Vi må hegne om de verdiene vi står for.

Brexit vil påvirke også Norge. Regjeringen vil arbeide for et fortsatt velfungerende EØS-samarbeid og videreføre vårt nære samarbeid med Storbritannia.

Regjeringen vil øke forståelsen for at bærekraftig bruk av havet gir både bedre miljø og høyere verdiskaping. Det internasjonale havpanelet er et viktig initiativ.

 

Regjeringen vil ta nye initiativ på en rekke områder. Sammen støtter initiativene opp om målet om et bærekraftig velferdssamfunn og arbeidet for å nå FNs bærekraftsmål.

 

Jeg ber Gud velsigne Stortingets arbeid, og erklærer Norges 163. storting for åpnet.


Klimatilpasset landbruk avgjørende i kampen mot underernæring

Nyhet | Dato: 08.10.2018

- Det er de aller fattigste og sårbare som rammes hardest av klimaendringene. Matmangel og sviktende avlinger er i økende grad årsaken til ustabilitet og konflikt. Klimatilpasning er en forutsetning for å nå bærekraftsmålene. Derfor vil vi øke støtten til matsikkerhet og klimasmart landbruk med 60 millioner kroner på neste års budsjett, sier utviklingsminister Nikolai Astrup.

Økningen skal øremerkes tiltak i sårbare områder som er hardt rammet av klimaendringer. I forbindelse med revidert nasjonalbudsjett la regjeringen frem en opptrappingsplan for matsikkerhet og landbruk. Nå følger regjeringen opp med penger i budsjettet, og før jul skal regjeringen også legge frem en handlingsplan. Hensynet til matsikkerhet og landbruk skal reflekteres i alle de fem utviklingspolitiske prioriteringene til regjeringen.

- Bærekraftig produksjon, god vannressursforvaltning, klimatilpasning og reduksjon av klimautslipp er viktige elementer for å takle klimaendringene. Norge bidrar gjennom landbruksveiledning, utvikling av såfrø som tåler mer tørke eller nedbør, støtte til gjødsel og irrigasjon, til sikrere lagringsmuligheter og adgang til markeder, sier utviklingsministeren.

Norge støtter klimatilpasning og forebygging av klimarelaterte katastrofer gjennom flere kanaler, både direkte på landnivå og gjennom internasjonale organisasjoner som Verdensbanken, FN-systemet og Det grønne klimafondet.

- Forebygging reduserer skadevirkningene av klimaendringer og naturkatastrofer. Vi vil etablere nye partnerskap hvor næringslivet også bidrar. Vi vil særlig støtte aktører som kombinerer forebygging og klimatilpassing med matsystemer og ernæring, sier Nikolai Astrup.

- Jeg er bekymret over nye tall som viser at 820 millioner mennesker ikke får nok næring. Det er to viktige årsaker til dette: menneskeskapte kriser og konsekvensene av klimaendringene. Dette er bakgrunnen for at vi nå jobber med en handlingsplan for bærekraftige matsystemer i norsk utenriks- og utviklingspolitikk, sier Astrup.

Sannheten er ikke alltid like bra
Lise har alltid vært én i mengden. Alltid birollen i fortellingen, aldri hovedpersonen. Men hun liker det på den måten. I skyggen. Det er der hun trives, hvor hun ikke tiltrekker seg altfor mye oppmerksomhet og får slappet av. Det trenger hun. Men det er ingen som egentlig kjenner Lise skikkelig. Hun er flink til å skjule sannheten.

Lise sitter bakerst i klasserommet og studerer klassen. Hun lurer på om det er noen av dem som også har vokst opp litt for fort. Men hun tror ikke det. Håper ikke det. Alle ser så glade ut, men det trenger ikke å være sannheten. Det vet hun selv, kallenavnet hennes er jo tross alt smilende Lise. Men det er bare en fasade. En stor mur med et påmalt smil. Et hinder som det ikke er lett å komme forbi.

Alle blir knusk stille når læreren kommer. Han er sjefen her, det vet alle. Lise følger ikke med. Bryr seg egentlig ikke. Hun ser ut av det store vinduet og drømmer. Drømmer ikke om det samme som en normal tiendeklassing hadde gjort. Vil ikke kalle seg normal. For det er hun ikke. Lise drømmer alltid om skyene. Om hvor fantastisk det hadde vært å bo der oppe. Ingen ting å tenke på. Bare ligget på skyene og sett ned.

Alt hun har forestilt seg, forsvinner brått når læreren drar henne ut av den perfekte drømmen. Han ser sur ut. Hun bryr seg egentlig ikke, men allikevel sier hun unnskyld og smiler. Lise følger fortsatt ikke med, hun ser heller på flasken som står på pulten. Kjenner tårene presser på, men holder dem inne.

Hva hadde hun gjort for å fortjene dette? var en tanke som ofte svirret rundt i det lille hode. Hun hadde aldri stjålet, aldri slått noen og hjalp alltid til. Hun gjorde alltid det hun fikk beskjed om. Så hvorfor skjedde dette med henne? Hun visste ikke. Det var mye hun kunne, mye hun visste, men akkurat dette. Det skjønte hun ikke. Lise visste egentlig litt for mye for sitt eget beste.

Dagene gikk alltid i det samme. Lise smilte det berømte smilet som alltid fikk andre til å føle seg bedre. Men hvorfor gikk det ikke på henne selv? Hun gikk bort til speilet og prøvde å smile. Det gikk ikke. Øynene hennes var blå, men de hadde ikke den samme gløden de hadde før. Det var lenge siden den forsvant. Lise husker det egentlig ganske godt, men prøver alt hun kan på å fortrenge det.

Istedenfor ser hun på seg selv igjen. Håret er langt og slitt, men det har en nydelig nøttebrun farge. Huden er blek etter mangel på sol. Hun husker ikke sist hun var i Syden eller brukte dagen ute. Det var for mye å gjøre. Ansiktet hadde mange skarpe trekk. Hun var vakker. Men hun hadde ikke tid til seg selv.

Igjen blir Lise dratt ut av tankene. Men denne gangen er det klokka som ringer. Skoledagen er ferdig. Lise bruker god tid, ser på alle elevene som skynder seg ut av skolebygget for å komme hjem. Men ikke Lise. Hun går sakte og forsiktig. Som et dyr på isen. Når hun er ute av bygget, begynner veien hjem.

Sakte drar hun beina etter seg. De er ekstra tunge i dag. Men hun fortsetter. Opp den lange grusbakken. Steg etter steg som om det var hennes siste. Nyter den friske luften på vei opp trappen til inngangsdøren. Bruker lang tid på å finne nøklene. Til slutt må hun gå inn. Henger av seg jakken og setter skoene fint under. Inne i stuen ligger moren i samme stilling som Lise forlot henne i, bare nå med en ny flaske i hånden.



Regjeringen foreslår å bevilge minst én milliard kroner til kvinners rettigheter og likestilling på bistandsbudsjettet i 2019. Dette er en økning på mer enn 68 millioner kroner. I tillegg til «kvinnemilliarden» kommer tiltak for bedre kvinne- og mødrehelse gjennom helsesatsingen og annen utviklingspolitisk innsats som styrker kvinners rettigheter.

– Kvinners seksuelle og reproduktive helse og rettigheter er under press. Dette er en kamp vi ikke kan tape. Derfor øker regjeringen innsatsen for kvinners rettigheter og likestilling, sier utviklingsminister Nikolai Astrup.

Kvinnemilliarden inkluderer kjernebidrag på 100 millioner kroner til FNs organisasjon for kvinners rettigheter og likestilling (UN Women), 530 millioner kroner til FNs befolkningsfond (UNFPA), samt 372 millioner kroner til ulike målrettede tiltak for likestilling.

– Likestilling og kvinners rettigheter er et mål i seg selv, men å lykkes på disse områdene har også stor betydning for andre bærekraftsmål. Kjernen i Norges arbeid for likestilling er å øke jenters og kvinners handlingsrom, selvbestemmelse og makt. Seksuell og reproduktiv helse og rettigheter (SRHR), inkludert familieplanlegging, mødrehelse og trygge og lovlige aborter, står sentralt i vår innsats, sier Astrup.

Alt arbeid for likestilling bygger på prioriteringene i Handlingsplanen for kvinners rettigheter og likestilling (2016-2020). Arbeidet vil også baseres på den kommende Handlingsplan for kvinner, fred og sikkerhet (2019-2022).

I Norge så vel som i Europa har økt deltakelse blant kvinner i arbeidslivet hatt betydelig positiv effekt på den økonomiske veksten. Tall fra OECD viser at bare innenfor OECDs medlemsland vil likestilling i arbeidslivet alene kunne gi tolv prosent økning i bruttonasjonalproduktet (BNP) frem mot 2030.

Vold mot kvinner og jenter er et stort problem i verden i dag. Det omfatter alt fra vold i nære relasjoner til seksualisert vold i konflikt.

– Mye gjenstår før alle kvinner og jenter har full frihet til å bestemme over egen kropp og planlegge sitt eget liv, sier utviklingsminister Astrup.

Skadelige skikker som barne- og tvangsekteskap og kjønnslemlestelse er utbredt i mange regioner. Hver dag giftes nesten 40.000 jenter under 18 år bort og anslagsvis tre millioner jenter i Afrika står i fare for å utsettes for kjønnslemlestelse hvert år.

– Vi vil i 2019 jobbe for å redusere antallet jenter som opplever barne- og tvangsekteskap og kjønnslemlestelse. Som en del av dette arbeidet vil vi i løpet av neste år komme med en strategi for arbeidet mot skadelige skikker, sier utviklingsminister Astrup. 

Norge har tatt en global lederrolle i kampen for rene og sunne hav. Havet fylles med søppel, og vi må stoppe denne utviklingen før det er for sent. Derfor har vi lansert et eget bistandsprogram mot marin forsøpling, og i budsjettet for 2019 foreslår vi å øke innsatsen til 400 millioner kroner, en økning på 250 millioner fra budsjettet for 2018, sier utviklingsminister Nikolai Astrup.

Marin forsøpling er en av vår tids største miljøutfordringer. Rundt åtte millioner tonn plast havner i havet hvert år. Plasten forsvinner ikke og er til stor skade for livet i havet.

– Hele 80-90 prosent av plasten i havet kommer fra land. Årsaken er at mange land mangler avfallssystemer. Derfor er det viktig å bygge opp søppelsystemer i utviklingsland, øke kunnskapen om marin forsøpling og legge til rette for effektiv opprydning. For å bidra til langsiktighet og varige resultater har regjeringen som ambisjon å sette av hele 1,6 milliarder kroner over de fire neste årene til dette formålet, sier Astrup.  

Bistandsprogrammet står sentralt i regjeringens havsatsing og er et tydelig norsk bidrag i det globale arbeidet for bærekraftige og rene hav.

– Norge har også tatt initiativ til å inkludere forebygging av marin forsøpling og mikroplast i Verdensbankens nye havfond, Problue. Regjeringen har bidratt med 125 millioner kroner til fondet i 2018. Samlet har ulike land forpliktet seg til å betale rundt 600 millioner kroner til fondet. Problue vil være viktig for å nå bærekraftsmålene og for å nå nullvisjonen for utslipp av avfall og mikroplast i havet, sier Astrup.

Den yngste sønnen deres, Sammenligning, er også en likendes kar. Han sammenligner alt han ser, og bruker ordet ”som” i tide og utide. Han kan for eksempel finne på si at ”Fortelling, du er god som et rykende ferskt skolebrød med nesten for mye vaniljekrem!”. Da koser jeg meg. Det beste jeg vet er når Sammenligning sier middagen er som en fisk. Da vet jeg at jeg har greid å bygge opp måltidet på riktig måte. Akkurat passe lang og interessant forrett, eller innledning, som er hodet til fisken, og masse godt innhold i hoveddelen, som er selve kroppen til fisken, og en knallgod, og gjerne overraskende dessert, eller avslutning, som er sporen til fisken. Da er jeg så fornøyd at jeg blir nesten flau og får rød tråd. Rød tråd er helt konge!

Datteren Metafor Virkemiddel er en finurlig liten jente. Hun sammenligner også alt hun ser og tenker på, men hun er så drittlei av at broren bruker ordet ”som” hele tiden, at hun nekter å ta det ordet i sin munn. Hun snakker i bilder. Er hun virkelig i siget, kan hun nesten være litt travel. Metafor uttrykker seg sterkere enn broren, og det er lettere å se for seg hva hun mener. Hun kan for eksempel si at ”Fortelling, du er en perle”, eller ”Sammenligning er en tulling!”. Sier hun det siste, er det naturligvis kimen til en høylytt diskusjon over middagsbordet om hvem som er mest tullete.

Forteller og Synsvinkel Virkemiddel har også flere barn. Det er ikke et rolig avsnitt med denne familien på besøk, skjønner du. Tenåringsdatteren, Kontrast, er i alle fall ikke underfundig, men derimot ganske direkte og rett frem av seg. Hun elsker å sette folk og ting opp mot hverandre, går alltid rundt i svarte og hvite klær og protesterer på absolutt alt. Hun har vært i en sammenhengende trassalder siden før hun lærte å snakke, og Kontrast og resten av søsknene er som hund og katt. Hennes rake motsetning er den milde, romantiske, sukkersøte og mellomste søsteren Klisjé. Hun synes selv at hun er et språklig vidunder med sine oppbrukte fraser, men hun er genial bare når hun bruker dem bevisst – og gjerne sammen med Ironi, som er den ett år yngre broren. ”Ironi, du er en rose”, kan hun si med et ondt glis. Da vet jeg at det blir bråk. Ironi, kan være vanskelig å forstå til tider. Han sier nesten alltid det motsatte av hva han virkelig mener, og av og til kan vi være i tvil om han mener det han sier eller det motsatte. Det er i grunnen best når han er tydelig, men det er dessverre sjelden.

Nå tror du selvsagt at jeg har nevnt alle i familien Virkemiddel, men nei. Det er utenkelig å overse de eneggede tvillingene Personifisering og Besjeling. De to guttene er kokende like og elsker å gi abstrakte og konkrete ting liv og følelser. Personifisering tar seg av abstrakte ting. Han er litt dramatisk av seg, og kan si at døden kom på besøk til salig grandtante Beskrivelse i fjor. Grandtante Beskrivelse var den mest fargerike kvinne du kan tenke deg. Hun skildret og beskrev alt hun så, kjente og hørte til sitt siste åndedrag. Hun la på røret midt i en fantastisk skildring av en søndagsmiddag nettopp her hos meg. Beskrivelse er vi stolte av å være i slekt med. Hun var den første kvinnen med mastergrad i sansing og en meget balansert person. Hun beskrev noe akkurat nok til at du kunne se det for deg, men trøttet deg aldri ut med altfor lange skildringer. Det var aldri en grå og kjedelig søndagsmiddag så lenge hun deltok. Men nå må vi tilbake til den andre tvillingen. Besjeling er han som tar seg av å gi liv til døde ting. Han er så følsom at han ikke kan gå fra bordet etter middagen, fordi da føler bordet seg forlatt. Så der sitter han.

Du skjønner sikkert at dette er en livlig gjeng. Jeg husker godt for tre år siden da også de eldste søsknene i flokken var med på søndagsmiddagene. Da var det ikke mulig å få inn en eneste replikk under måltidet. Man kunne knapt høre sine egne tanker. Likevel savner jeg Symbol, Allusjon og Humor som er voksne nå, og har flyttet til utlandet. Symbol er blitt en vakker ung dame som alltid bruker farger helt bevisst. Hun går gjerne i sort når hun er trist, hjerterødt når hun er forelsket og grønt når hun er full av håp. Hun uttaler seg alltid med kløkt, og det ligger mye mer i ordene hennes når man begynner å tenke på hva det er hun egentlig sier og mener. Går hun rundt med et hjertesmykke, vet vi at hun er forelsket, igjen. Allusjon er den mest beleste av hele flokken. Han henviser alltid til bøker han har lest og er quizmester i litteratur. Imponerende kar. Den jeg savner aller mest, er Humor. Hun løste alltid opp vanskelige diskusjoner og forsonte hele flokken ved å få dem til å le. Det er vanskelig å krangle videre når Humor sitter til bords. Om hun kommer til orde, da.

Søndagsmiddagene er, som du nå helt sikkert forstår, både artige, livlige og ganske bråkete. Jeg er glad når Virkemidlene kommer og glad når de går. Familien Virkemiddel er en herlig gjeng, men de er i grunnen aller best én om gangen. Da får jeg tid til å forstå dem skikkelig og nyte deres selskap. Det er en frittalende flokk, men som regel har Forteller kontroll og kan roe ned gemyttene. Én ting er i alle fall sikkert; ikke en eneste søndagsmiddag er helt lik, og jeg ville aldri vært dem foruten. En søndagsmiddag kan være både god og dårlig, kort og lang, trist og morsom her hos meg. På en dårlig dag kan den til og med være kjedelig, men det har skjedd bare en gang og det gidder jeg ikke å fortelle om, for da bare sovner du.

Går du forbi Villa Fortelling en søndag etter klokken tre og hører et leven uten sidestykker fra huset mitt, vil jeg råde deg til å ta deg tid til å sette deg på den grønne benken rett innenfor porten en liten stund. Slapp av og lytt til det som blir sagt, eller for det meste ropt, inne fra spisestuen. Prøv å forestille deg hvem som sier hva og la deg helt enkelt underholde. Husk bare å dukke når diskusjonen øker til umoralske desibelverdier og ertestuingen kommer flyvende i lav høyde over hekken.

Hundeposer – et mislykka miljøtiltak?
For noen år sia ble hundeeiere pålagt å ta med seg møkka som deres firbeinte venner produserte når de var ute på tur. Dermed kom hundeposene i bruk. Men hva skjedde? Istedenfor kabler og ruker fra bisken legger nå eierne igjen visittkorta sine – hundeposene – der de ferdes. Er løsningen å straffe dem for slike regelbrudd?

Vi ser dem overalt, disse svarte, grønne eller gjennomsiktige plastposene. Dessverre ligger de der de ikke skulle være: på veikanter, på parkeringsplasser, i skiløypa, langs skogsstier. Er det ei ordning som ikke fungerer? Tror hundeeierne at ett eller annet ”vesen” har som oppgave å samle inn posene, i likhet med søppelet fra husholdninga?

Å ta med seg og kvitte seg med hundedritten på forsvarlig måte er hundeeierens plikt. Dette bekreftes fra kommunens reinholdsetat, som framholder at det ikke er aktuelt å utplassere drittsekker til å samle posene i.

Hygiene og estetikk
Den gangen påbudet om å ta med seg hundebæsjen kom, var det først og fremst et hygienisk tiltak. Avføring fra dyr og mennesker inneholder bakterier som kan forårsake sjukdommer, noe som er spesielt alvorlig for mennesker. Leikeplasser og sandkasser burde derfor være forbudte områder for hunder – og andre kjæledyr. De fleste skjønner det, bortsett fra eierne av dyra.

Spesielt tiltrekkende for turfolk er det heller ikke å ha dritten liggende på veier, stier, gater, friområder eller skiløyper, og slett ikke på kirkegårder og gravplasser. Derfor er påbudet om hundeposer absolutt på sin plass.

Problemer i skiløypene
Skiløypene våre fylles med hundedritt. De fleste hundeeiere er ansvarlige og fornuftige mennesker som følger reglene, mens noen rett og slett ikke bryr seg. Resultatet er at når snøen smelter, ligger det plastfiller og hundemøkk igjen i løypetraseene. På dyrket mark kommer dette i dyrefôret, noe som er svært uheldig. Husdyr kan faktisk krepere av plastrester i fôret.

Uansvarlige hundeeiere
Noen ser ut til å mene det er en menneskerett å ha hund, og at hundene har rett til å gjøre fra seg i det fri. Ingen kan forvente eller forlange at eierne til enhver tid skal kunne følge med hvor dette skjer, og følgelig kan det hende at ekskrementer blir liggende igjen, uten at dette er noe vesentlig problem. Et regnskyll, og så er det borte!

Konsekvenser
Det er tydelig at de som rammes av hundeposeproblematikken – både hundeeiere og de som sklir i møkka og snubler i plastposene – har forskjellige oppfatninger om hvordan påbudet fungerer. Faktum er at vi har regler, men det er ikke lagt opp til noen form for håndheving av brudd på reglene. Dermed er det noen som driter i dem, og andre blir drittlei av å vasse i plastbelagte ekskrementer og møkk i fri flyt.

Er det på sin plass med bøtelegging for overtredelser av reglene? Burde det være prikkbelastning av skjødesløse eller late hundeeiere, slik at de etter ei viss mengde overtredelser ble fratatt retten til å ha hund?

 Unge menn bør kunne få lappen før de er 23 år
Unge menn er langt mer utsatt for å skade seg selv og andre i trafikken enn unge jenter. – Unge menn har umodne hjerner, sier trafikkforsker Dagfinn Moe. Det er likevel for drastisk å nekte gutter lappen før de er 23 år, slik Moe antyder. Det finnes andre tiltak som også kan bidra til å nå målet om færre ungdomsulykker i trafikken.

Feil, fart og rus
Fakta hentet fra Plan for tiltak mot ungdomsulykker (Statens vegvesen, 2009) viser at unge førere oftere enn andre aldersgrupper er utsatt for alvorlige personskader i trafikken. Flest ulykker skjer i helger. Høy fart er ofte en medvirkende årsak, rus er en annen. Noen kjøretøy er gamle og har dårlig beskyttelse, og i tillegg bruker ikke alle ungdommer bilbelte.

Tall hentet fra 2008 viser stor forskjell på unge menn og unge kvinner i trafikken. Av 67 ungdommer som omkom i trafikkulykker dette året, var 52 gutter og 15 jenter. I tillegg var seks av de femten omkomne jentene passasjerer.

Ungdomshjernen
Dagfinn Moe har sett nærmere på hvordan ungdomshjernen er i endring. Han konkluderer med at unge menn har problemer med å vurdere risiko og tenke over konsekvenser (NRK, 2010). Frontlappen i hjernen styrer vurdering av risiko og konsekvenser, og den er ikke moden før i 25-årsalderen.

Vente på lappen?
Både fakta om trafikkulykker og forskningen Moe viser til, kan brukes som argumenter for at unge menn bør vente med å få lappen. Uten førerkort vil en ikke kunne kjøre bil, og det ville ha ført til færre trafikkulykker. Det finnes neppe noe som er viktigere enn å ta vare på liv og helse i trafikken. Å ha førerkort er heller ingen menneskerettighet. Det må en kvalifisere seg til for å få, og veien til å miste lappen kan være kort hvis en bryter trafikkreglene.

Likestilling
Tallene ovenfor kan også brukes som argument for at jenter bør kunne få lappen tidligere enn gutter. I likestillingslovens paragraf 3 står det imidlertid at direkte forskjellsbehandling mellom kvinner og menn ikke er tillatt. Stortinget må trolig vedta et unntak fra likestillingsloven dersom det skal være slik at jenter kan få lappen når de er 18 år, mens gutter må vente fem år ekstra. Det er neppe noe politisk parti som vil foreslå noe slikt.

Ikke alle gutter er like
Det er heller ikke slik at alle unge menn er like bøllete i trafikken. Pål Ulleberg, som arbeider ved Transportøkonomisk institutt, beskriver seks forskjellige førertyper: de hensynsfulle, sosiale avvikere, de engstelige, de spenningssøkende som er hensynsfulle, de aggressive og de tilpasningsdyktige, men egoistiske. Det enkleste ville være å nekte alle førerkort før de er 23 år, men det er neppe rettferdig. Noen unge menn forårsaker nemlig flere og mer alvorlige ulykker enn andre.

Alternative tiltak
At ungdom oftere enn eldre trafikanter er utsatt for ulykker, kan også henge sammen med manglende erfaring og for liten forståelse av risiko i trafikken.

Manglende erfaring kan begrunne grundigere opplæring av nye bilførere. Kanskje bør førerkortet ha begrensninger den første tiden. Et tiltak kan være å nekte ungdom å kjøre på tidspunkt der det skjer flest ulykker, og problemet med for høy fart kan delvis løses ved å montere fartssperrer på biler ungdom har lov til å kjøre. Det kan altså være gode grunner til å utstede førerkort med innlagt prøvetid. Vilkåret for å få ha førerkort bør være at ungdom dokumenterer at de har de holdningene og de ferdighetene som trengs i trafikken.

Trygg trafikk
Målet er trygg trafikk for alle. Min konklusjon er at det vil være uheldig å ha forskjellige førerkortregler for gutter og jenter. De samme reglene må gjelde for alle, men en prøvetid for dem som har nytt førerkort, er et godt tiltak. I denne perioden må myndighetene sette inn tiltak som de vet virker.

Så kan vi spørre oss om det hadde blitt tryggere på veiene om unge menn oftere enn nå hadde overlatt rattet til unge kvinner.

Det var en gang en konge som hadde en datter, og hun var så vakker at hun var navngjeten både vidt og bredt; men hun var så alvorlig av seg at hun aldri kunne le, og så var hun så stor på det at hun sa nei til alle som kom og fridde til henne, og ikke ville hun ha noen, om de var aldri så gilde, enten det var prinser eller herremenn. Kongen var lei av dette for lenge siden, og syntes at hun kunne gifte seg, hun som de andre, hun hadde ikke noe å vente etter, hun var gammel nok, og rikere ble hun ikke heller, for halve riket skulle hun ha, det var morsarven hennes.

Så lot han lyse opp på kirkebakken både fort og snart, at den som kunne få datteren hans til å le, han skulle ha henne og det halve kongeriket. Men var det noen som prøvde seg og ikke kunne få henne til, skulle de skjære tre røde remmer av ryggen hans og strø salt i, og det er sikkert at det ble mange såre rygger i det kongeriket. Det kom friere farende både fra syd og fra nord og fra øst og fra vest, og trodde det var ingen sak å få en kongsdatter til å le. Og rare karer var det også som kom. Men alle de apefanter det var, og alle de apefynter de gjorde, så var kongsdatteren like stø og alvorlig, hun.

Tett ved kongsgården bodde det en mann som hadde tre sønner. De fikk også spurt at kongen hadde lyst opp, at den som kunne få kongsdatteren til å le skulle få henne og halve kongeriket.

Den eldste ville i veien først; så strøk han av gårde, og da han kom til kongsgården, sa han til kongen at han ville nok friste å få kongsdatteren til å le.

"Ja, det er vel nok," sa kongen, "men det kan visst lite nytte, min mann, for her har vært så mange som har prøvd seg; datter min er så sorgfull at det ikke nytter, og jeg ville nødig at flere skulle komme i ulykke."

Men han mente det skulle nok nytte. Det kunne ikke være så farlig en sak å få en kongsdatter til å le for ham, for de hadde ledd så mange ganger av ham, både fornemme og simple, da han tjente soldat og ekserserte under Nils fløymann. – Så la han ut på tråkka, utenfor vinduet til kongsdatteren, og tok på å eksersere etter Nils fløymann. Men det hjalp ikke. Kongsdatteren var like stø og alvorlig. Så tok de ham og skar tre brede, røde remmer av ryggen hans og sendte ham hjem igjen.

Da han vel var kommet hjem, ville den andre sønnen i veien. Han var skolemester, og en underlig figur til kar var det. Han var låghalt, og det så det forslo. Best han var liten som en guttunge, reiste han seg på det lange benet sitt, og ble så stor som et troll. Og til å legge ut var han riktig svær.

Ja, han dro da til kongsgården og sa han ville friste å få kongsdatteren til å le; det var ikke så rent ulikt enda, mente kongen; "men Gud trøste deg, får du henne ikke til," sa han; "remmene skjærer vi bredere for hver som prøver seg."

Skolemesteren strøk ut på tråkka; der stilte han seg opp utenfor vinduet til kongsdatteren, og han prekte og messet etter syv prester, og leste og sang etter syv klokkere som hadde vært i bygda der. Kongen lo så han måtte holde seg i svalstolpen, og kongsdatteren ville til å dra på smilen, hun òg, men så var hun like stø og alvorlig igjen, og så gikk det ikke bedre med Pål skolemester enn det hadde gått med Per soldat - for Per og Pål hette de, må vite. - De tok ham og skar tre røde remmer av ryggen hans og strødde salt i, og så sendte de ham hjem igjen.

Så ville den yngste i veien, og det var Tyrihans. Men brødrene lo og gjønte av ham og tedde ham de såre ryggene sine, og faren ville ikke gi ham lov, for han sa det kunne ikke nytte for ham, som ikke hadde noe vett; ingenting kunne han og ingenting gjorde han, han satt bare i peisen som ei katte, og grov i oska og spikket tyristikker. Men Tyrihans ga seg ikke, han gnålte og gnog så lenge til de ble kei av gnålet hans, og til sist fikk han lov til å gå til kongsgården og friste lykken.

Da han kom til kongsgården, sa han ikke det at han ville få kongsdatteren til å le, men han ba om han kunne få tjeneste der. Nei, de hadde ikke noen tjeneste til ham, men Tyrihans ga seg ikke for det; de kunne visst ha bruk for én til å bære ved og vann til kokkejenta på slik en storgård, sa han; ja, det syntes kongen ikke kunne være så ulikt, og han var vel kei av gnålet hans, han òg; så skulle Tyrihans få lov å være der og bære ved og vann til kokkejenta til sist.

En dag han skulle hente vann i bekken, fikk han se en stor fisk, som sto under en gammel fururot som vannet hadde skåret jorden unna; han satte bøtta si så sakte under fisken. Men da han skulle gå hjem til kongsgården, møtte han en gammel kjerring, som leide en gullgås.

"God dag, bestemor!" sa Tyrihans. "Det var en ven fugl du har; og så gilde fjør da! Det lyser av dem lang vei; - hadde en slike fjør, kunne en slippe å spikke tyristikker," sa han.

Kjerringa syntes vel så godt om fisken Tyrihans hadde i bøtta si, og sa at ville han gi henne fisken, skulle han få gullgåsa, og den var slik at når noen rørte ved den, ble han hengende fast, bare en sa: "Vil du være med så heng på."

Ja, det byttet ville Tyrihans gjerne gjøre. "Fugl er vel så bra som fisk," sa han med seg sjøl; "er den slik som du sier, kan jeg gjerne bruke den til fiskekrok," sa han til kjerringa, og var vel fornøyd med gåsa. Han hadde ikke gått langt, før han møtte en gammel kjerring. Da hun så den fine gullgåsa, måtte hun bort og kramse på den. Hun gjorde seg så søt og lekker, og så ba hun Tyrihans om hun fikk lov til å klappe den pene gullgåsa hans.

"Kan så," sa Tyrihans;" men du får ikke nappe fjøra av henne!"

I det samme hun klappet på fuglen, sa han:

"Vil du være med så heng på!" Kjerringa slet og rev, men hun måtte henge med, enten hun ville eller ikke, og Tyrihans gikk framover, som om han var alene med gullgåsa. Da han hadde gått et stykke til, traff han en mann som hadde noe utalt med kjerringa, for et spikk hun hadde gjort ham. Da han så det at hun stridde så hardt for å bli fri, og skjønte hun hang så vel fast, syntes han han trygt kunne gi henne en dult til takk for sist, og så spente han til kjerringa med ene foten.

"Vil du være med så heng på!" sa Tyrihans, og mannen måtte følge med og hinke på ett ben, enten han ville eller ikke, og når han rev og slet og ville løs, var det enda verre.

Nå gikk de et godt stykke, til de kom bort imot kongsgården. Der møtte de smeden til kongen; han skulle til smia og hadde en stor smietang i hånden. Denne smeden var en gap, som støtt var full av leven og fantestreker, og da han så dette følget komme hoppende og hinkende, lo han først så han sto tvikroket, men så sa han:

"Det er nok en ny gåseflokk prinsessen skal ha, det; skal tro hvem som er gasse og hvem som er gås av dem? Det må vel være gassen han som rugger i forveien. Gåsa, gåsa, gåsa, gåsa, gåsa!" lokket han og kastet med hånden, som om han strødde korn for gjessene.

Men flokken stanset ikke - kjerringa og mannen så bare arg på smeden for det han gjorde narr av dem. - Så sa smeden: "Det skulle være artig å holde hele gåseflokken, så mange de er;" for han var en sterk mann, og så tok han tak med smietangen bak i enden på den gamle mannen, og mannen både skrek og vred seg, men Tyrihans sa:

"Vil du være med så heng på!"

Så måtte smeden også med. Han slo nok kryl på ryggen, tok spenntak i bakken og ville løs, men det hjalp ikke, han satt så fast som han var skrudd inn i det store skruesteet i smia, og enten han ville eller ikke, måtte han danse med.

Da de kom fram mot kongsgården, fór gårdshunden imot dem og gjødde som det var skrubb eller langfant, og da kongsdatteren skulle se ut gjennom vinduet hva som var på ferde, og fikk se dette taterfølget, satte hun i å le. Men Tyrihans, var ikke fornøyd med det. "Bi litt, skal hun nok få latterdøra bedre opp!" sa han og gjorde en vending bakom kongsgården med følget sitt.

Da de kom forbi kjøkkenet, sto døren oppe, og kokka holdt på å stampe grauten; men da hun fikk se Tyrihans og flokken, kom hun farende ut i døren med tvaren i den ene hånden og kokkesleiva full med rykende graut i den andre, og lo så hun ristet, og da hun fikk se at smeden var med, slo hun seg på låret og satte så i å storle. Men da hun hadde ledd riktig ut, syntes hun også at gullgåsa var så fin at hun måtte bort og klappe den.

"Tyrihans, Tyrihans!" skrek hun og kom løpende etter med grautsleiva i neven, "får jeg lov å klappe den vene fuglen du har?"

"La henne heller klappe meg!" sa smeden.

"Kan så!" sa Tyrihans.

Men da kokka hørte det, ble hun sint. "Hva er det du sier!" skrek hun, og drev til smeden med grautsleiva.

"Vil du være med så heng på!" sa Tyrihans; så satt hun fast, hun også, og alt hun skjente, og alt hun slet og rev, og så vill hun var, så måtte hun hinke med. Men da de kom utenfor vinduet til kongsdatteren, sto hun og ventet på dem, og da hun så de hadde fått med kokka, både med grautsleiv og tvare, slo hun opp hele latterdøren og lo så kongen måtte støe henne. Så fikk Tyrihans prinsessen og halve kongeriket, og bryllup holdt de så det både hørtes og spurtes.

Det var en gang en konge, og den kongen hadde hørt tale om et skip som gikk like fort til lands som til vanns; så ville han også ha slikt et, og til den som kunne bygge det, lovte han ut kongsdatteren og halve kongeriket, og det lyste han opp på kirkebakken hele landet over. Det var mange som prøvde, må vite, for halve riket kunne være godt å ha, mente de vel, og kongsdatteren kunne være bra å ha attpå; men ille gikk det med de fleste.

Så var det tre brødre borte i en skogbygd; den eldste hette Per, den andre hette Pål og den yngste Espen Askeladd, av det han støtt satt og grov og raket i asken. Men den søndagen da det ble lyst opp om skipet som kongen ville ha, var det som av en hendelse at han var ved kirken han også. Da han kom hjem og fortalte det, ba Per, som var den eldste, mor si om niste; for nå ville han i veien og friste om han kunne bygge skipet og vinne kongsdatteren og halve riket.

Da han hadde fått nisteskreppen på nakken, strøk han av gårde. På veien møtte han en gammel mann, som var så kroket og gudnådslig.

"Hvor skal du hen?" sa mannen.

"Jeg skal bort i skogen og gjøre trau til far min, han liker ikke å ete i lag med oss andre", sa han Per.

"Trau skal det bli!" sa mannen.

"Hva har du i sekken din?" spurte mannen.

"Møkk", sa han Per.

"Møkk skal det bli", sa mannen.

Så strøk han Per bort i eikeskogen og hugg og tømret alt det han vant; men alt han hugg, og alt han tømret, så ble det ikke annet enn trau og trau. Da det led til middags, skulle han ha seg noe å leve av og tok opp nisteskreppen sin. Men det var ikke mat, det som var i nistesekken. Da han nå ikke hadde noe å leve av, og det ikke gikk likere med tømringen, ble han kei av arbeidet, tok øksen og sekken på nakken og strøk hjem til hu mor igjen.

Så ville han Pål i veien og friste om ikke han hadde lykken til å bygge skip og vinne kongsdatteren og halve kongeriket. Han ba mor si om niste, og da han hadde fått den, tok han sekken på nakken og la av gårde ut i marka. På veien møtte han en gammel mann, som var så kroket og gudnådslig.

"Hvor skal du hen?" sa mannen.

"Å, jeg skal bort i skogen og gjøre grisetrau til den vesle grisungen vår", sa han Pål.

"Grisetrau skal det bli!" sa mannen.

"Hva har du i sekken din?" spurte mannen.

"Møkk", sa han Pål.

"Møkk skal det bli!" sa mannen.

Så strøk han Pål bort i skogen, og til å hugge og tømre alt han orket; men hvordan han hugg, og hvordan han makslet, så ble det ikke annet enn trauemner og grisetrau. Han ga seg ikke enda, han drev på til langt utpå ettermiddagen før han tenkte på å få seg litt mat; da ble han så sulten med ett at han måtte ha matsekken fram; men da han tok den opp, var det ikke matsmulen i sekken. Pål ble så harm at han vrengte sekken og slo den mot en stubbe, tok øksen og strøk av skogen og hjem med det samme.

Da Pål var kommet hjem, ville Askeladden i veien og ba moren om niste. "Kanskje kunne jeg være kar til å få bygd skipet og vinne kongsdatteren og halve riket", sa han.

"Ja, det var likt til det", sa moren; "du som aldri gjør annet enn å rote og rake i aska! Nei, du får ikke noen niste!" sa kjerringa.

Askeladden ga seg ikke for det, han ba så lenge at han fikk lov til sist. Niste fikk han ikke, var det likt seg det - men han lurte med seg et par havrelefser og en doven øltår, og la av gårde.

Da han hadde gått en stund, møtte han den samme gamle kallen, som var så kroket og ussel og gudnådslig.

"Hvor skal du hen?" sa mannen.

"Å, jeg skulle til skogs, om det kunne høve seg, og bygge skip som går like godt til vanns som til lands", sa Askeladden; "for kongen har lyst opp at den som kan bygge et slikt skip, skal få kongsdatteren og halve riket", sa han.

"Hva har du i sekken din?" spurte mannen.

"Å, det er ikke stort å tale om, det skulle nå være niste", svarte Askeladden.

"Gir du meg litt av nista di, skal jeg hjelpe deg", sa mannen.

"Gjerne det", sa Askeladden, "men det er ikke annet enn to havrelefser og en doven øltår."

Det var det samme hva det var; bare han fikk det, skulle han nok hjelpe ham.

Da de kom opp til gamle-eika i skogen, så sa mannen: "Nå skal du skåre ut ei flis, og den skal du sette inn igjen som den har sittet, og når du har gjort det, kan du legge deg til å sove." Ja, Askeladden gjorde som han sa, han la seg til å sove, og i søvne syntes han han hørte det hugg og hamret og tømret og saget og snekret, men våken kunne han ikke bli før mannen vekket ham; da sto skipet fullt ferdig jevnsides med eika. "Nå skal du stige oppi, og alle dem du møter, skal du ta med deg", sa kallen. Ja, Espen Askeladd takket for skipet, seilte avsted, og sa det skulle han gjøre.

Da han hadde seilt et stykke, kom han til en lang, mager fant som lå bortmed et berg og åt gråstein. "Hva er du for en kar, som ligger her og eter gråstein?" sa Askeladden.

Jo, han var så kjøttsulten at han aldri kunne få metta si, derfor var han nødt til å ete gråstein, sa han, og så ba han om han kunne få lov til å være med på skipet.

"Ja, vil du være med, så stig på", sa Askeladden.

Ja, det ville han, og så tok han med noen store gråsteiner til niste.

Da de hadde seilt et stykke til, traff de på en som lå i en solbakke og pattet på en ture.

"Hva er du for en?" sa Espen Askeladd, "og hva skal det være godt for at du ligger og patter på denne tønneturen?"

"Å, når en ikke har tønna, får en ta til takke med turen", sa mannen; "jeg er så øltørst, så jeg aldri kan drikke meg mett på øl og vin", sa han, og så ba han om han fikk lov til å være med på skipet.

"Vil du være med, så stig på", sa Askeladden.

Ja, det ville han, han steg på og tok med seg turen for tørstens skyld.

Da de hadde seilt et stykke til, traff de på en som lå med det ene øret til bakken og lydde.

"Hva er du for en, og hva skal det være godt for at du ligger og lyer på bakken?" sa Espen Askeladd.

"Jeg lyer etter graset, for jeg har slik hørsel at jeg hører det gror", sa han, og så ba han om han fikk lov til å være med på skipet.

Det var ikke nei til det. "Vil du være med, så stig oppi", sa Askeladden.

Ja, det ville han, og han steg oppi, han også.

Da de hadde seilt et stykke til, kom de til en som sto og siktet og siktet.

"Hva er du for en, og ha skal det være til at du står og sikter slik?" sa Askeladden.

"Jeg ser så skarpt", sa han, "så jeg ratt kan skyte like til verdens ende", og så ba han om han fikk lov til å være med på skipet.

"Vil du være med, så stig på", sa Askeladden.

Ja, det ville han, og steg opp.

Da de hadde seilt et stykke igjen, kom de til en som fór og hoppet på ett ben, og det andre hadde han syv skippundslodder på.

"Hva er du for en?" sa Askeladden, "og hva skal det være godt for at du farer og hopper på ett ben, og har syv skippundslodder på det andre?"

"Jeg er så lettfør til å flyge", sa han. "Gikk jeg på begge føttene, kom jeg til verdens ende på mindre enn fem minutter", og så ba han om han fikk lov til å være med på skipet.

"Vil du være med, så stig på", sa Askeladden.

Ja, det ville han, og steg opp i skipet til Askeladden og følgesvennene hans.

Da de hadde seilt et stykke igjen, traff de en som sto og holdt seg for truten.

"Hva er du for en?" sa Askeladden, "og hva skal det være godt for at du står slik og holder deg for truten?" sa han.

"Å, jeg har syv somrer og femten vintrer i kroppen på meg", sa han, "så jeg har vel bo å holde meg for truten; "for slapp de ut alle sammen, så gjorde de kål på hele verden med det samme", sa han, og så ba han om han fikk lov å være med.

"Vil du være med, så stig på", sa Askeladden.

Ja, han ville være med, og så steg han opp i skipet til de andre.

Da de hadde seilt en god stund, kom de til kongsgården.

Askeladden strøk like inn til kongen og sa at nå sto skipet ferdig ute på tråkka, og nå ville han ha kongsdatteren, som kongen hadde lovt ut.

Kongen likte ikke dette noe videre, for Askeladden så ikke rar ut, han var både svart og sotet, og kongen ville nødig gi datter si til slik en fant. Så sa han han fikk vente litt; han kunne ikke få kongsdatteren før han hadde tømt en kjøttbu kongen hadde, med tre hundre tønner kjøtt; "det er det samme, kan du gjøre det til i morgen, skal du få henne", sa kongen.

"Jeg får friste", sa Askeladden; "men jeg får vel lov til å ta med en av kameratene mine?"

Ja, det kunne han få lov til, om han så ville ta dem alle seks, sa kongen; for han trodde det var rent uråd, om han så hadde seks hundre.

Askeladden tok bare med seg ham som åt gråstein og støtt var så kjøttsulten, og da de kom og lukket opp bua, hadde han ett opp alt i hop, så det ikke var igjen mer enn seks små spekeboger; det var bare en til hver av de andre kameratene. Så strøk Askeladden inn til kongen og sa at nå var bua tom, og nå fikk han vel kongsdatteren.

Kongen gikk ut på bua, og tom var den, det var sikkert nok; men Askeladden var både svart og sotet, og kongen syntes det var altfor ille at slik en fant skulle ha datter hans. Så sa han at han hadde en kjeller full med øl og gammel vin, tre hundre tønner av hvert slag, som han ville ha drukket opp først. "Og det er det samme, er du kar til å drikke dem opp til i morgen dette leite, så skal du få henne", sa kongen.

"Jeg får friste", sa Askeladden; "men jeg får vel ta med meg en av kameratene mine?" sa han.

"Ja, gjerne det", sa kongen; han mente han hadde så mye øl og vin at de skulle bli velberget alle syv.

Askeladden tok med ham som pattet på turen og støtt var så øltørst, og så låste kongen dem ned i kjelleren. Der drakk han tønne etter tønne, så lenge det var noe igjen, men den siste eslet han en tår, så det kunne være et par potter til manns til hver av kameratene.

Om morgenen lukket de opp kjelleren, og med det samme strøk Askeladden inn til kongen, og sa han var ferdig med ølet og vinen, og nå fikk han vel datter hans, som han hadde lovt.

"Ja, først får jeg ned i kjelleren og se", sa kongen, for han trodde det ikke; da han kom ned i kjelleren, var det ikke annet enn tomme tønner. Men Askeladden var både svart og sotet, og kongen syntes det var ulikt å ha slik en måg. Så sa han det var det samme, kunne han skaffe vann fra verdens ende om ti minutter til prinsessens te, så skulle han få både henne og halve riket, for det var nå rent umulig, trodde han.

"Jeg får friste", sa Askeladden.

Så fikk han fatt på ham som hinket på ett ben og hadde syv skippundslodder på det andre, og sa at han fikk spenne av loddene og bruke benene sine så fort han kunne, for han skulle ha vann fra verdens ende til kongsdatterens te om ti minutter.

Han tok av loddene, fikk et spann og la i veien, og vekk var han med det samme. Men det varte og det rakk syv lange og syv brede, og han kom ikke igjen; til sist var det ikke mer enn tre minutter til tiden var ute, og kongen var så velnøyd som han hadde fått en mark.

Men så ropte Askeladden på ham som hørte graset gro, og sa han fikk lye etter hvor det ble av ham.

"Han har sovnet ved brønnen", sa han; "jeg kan høre han snorker, og trollene lysker ham", sa han.

Så ropte Askeladden på ham som skjøt like til verdens ende, og ba ham sette en kule i trollet. Ja, det gjorde han, han skjøt det midt i øyet; trollet slo opp et brøl, så han våknet med det samme, han som skulle hente tevann, og da han kom til kongsgården, var det enda ett minutt igjen av de ti.

Askeladden strøk inn til kongen og sa at der var vannet, og nå fikk han vel kongsdatteren, det var vel ikke mer å snakke om det. Men kongen syntes han var svart og sotet nå som før, og likte ikke å ha ham til måg. Så sa kongen at han hadde tre hundre favner ved, som han skulle tørke korn med på badstua, "og det er det samme, er du kar til å sitte der og brenne opp den, så skal du få henne, det er ikke tvil om det", sa han.

"Jeg får friste", sa Askeladden; "men jeg får vel lov til å ta med en av kameratene mine?"

"Ja, om det så var alle seks", sa kongen, for han tenkte det skulle bli varmt nok til dem alle.

Askeladden tok med ham som hadde de femten vintrene og de syv somrene i kroppen, og strøk på badstua om kvelden; men kongen hadde lagt sterkt på varmen; det var et bål så de gjerne kunne støpt kakkelovner. Ut igjen kunne de ikke komme, for de var ikke kommet inn, før kongen slo skåten for og hengte på et par hengelåser til. Så sa Askeladden: "Du får slippe ut en seks, syv vintrer, så blir det passe sommervarmt." Da ble det så de kunne holde ut der, men da det led på natten, ble det vel kjølig. Så sa Askeladden at han måtte lunke på med et par somrer, og da sov de til langt på dagen. Men da de hørte kongen ruslet utenfor, sa Askeladden: "Nå får du slippe ut et par vintrer til, men lag det så at den siste går lukt i synet på 'n." Ja, han gjorde så, og da kongen lukket opp badstudøren og trodde de lå der oppbrent, satt de der og hutret og frøs, så tennene skranglet, og han med de femten vintrene i kroppen slapp den siste like i fjeset på kongen, så det fløy opp en stor frostblemme.

"Får jeg kongsdatteren nå?" sa Askeladden.

"Ja, ta henne og ha henne og ta riket attpå", sa kongen. Da torde han ikke si nei lenger.

Så holdt de bryllup og turte og dominerte og skjøt trollkjerringsmell.

Det var en gang tre bukker som skulle gå til seters for å gjøre seg fete, og alle tre  het de Bukken Bruse. På veien var det en bro over en foss som de skulle over, og under den broen bodde et stort, fælt troll, med øyne som tinntallerkener og nese så lang som et riveskaft.

Først kom den yngste Bukken Bruse og skulle over broen. Tripp trapp, tripp trapp, sa det i broen.

"Hvem er det som tripper på min bro?" skrek trollet.
"Å, det er den minste Bukken Bruse. Jeg skal til seters for å gjøre meg fet", sa bukken, den var så fin i stemmen.

"Nå kommer jeg og tar deg", sa trollet.
"Å nei, ta ikke meg, for jeg er så liten, jeg. Bare vent litt, så kommer den mellomste Bukken Bruse, han er mye større."
"Javel, så gå da, " sa trollet.

Om en liten stund kom den mellomste Bukken Bruse og skulle over broen. Tripp trapp, tripp trapp, tripp trapp, sa det i broen.

"Hvem er det som tripper på min bro?" skrek trollet.
"Å, det er den mellomste Bukken Bruse som skal til seters for å gjøre seg fet", sa bukken; den var ikke så fin i stemmen, den.

"Nå kommer jeg og tar deg", sa trollet.
"Å nei, ta ikke meg. Bare vent litt, så kommer den store Bukken Bruse, han er mye, mye større."
"Javel, så gå da", sa trollet.

Det gikk en stund, og så kom den store Bukken Bruse.
Tripp trapp, tripp trapp, tripp trapp, sa det i broen; den var så tung at broen både knaket og braket under den!

"Hvem er det som tramper på min bro?" skrek trollet.
"Det er den store Bukken Bruse", sa bukken, den var så grov i stemmen.
"Nå kommer jeg og tar deg", skrek trollet.

"Ja, kom du! Jeg har to horn som spyd, med dem skal jeg stikke ut øynene dine! Jeg har to store kampesteiner, med dem skal jeg knuse både marg og ben!" sa bukken.
Og så sprang den på trollet og stakk ut øynene på ham, slo i stykker både marg og ben, og stanget ham utfor fossen. Så gikk den til seters.

Der ble bukkene så fete, så fete at de nesten ikke orket å gå hjem igjen, og er ikke fettet gått av dem, så er de det ennå.

Og snipp snapp snute, så er det eventyret ute.

Skogens og fjellets gull

Arne Heimestøl
Kjøper du den i butikken, er den svindyr. Prøver du å plukke den selv, kan du måtte gå langt og lenger enn langt. Men fantastisk godt smaker den –  molta –  mener mange. Og nettopp derfor er det flere som elsker moltejakta.

Visste du at det finnes molter i skog og fjell over storparten av Norge? Mest av den er det i Nord-Norge. Planten trives best på magre myrer, fattigmyrer, som botanikerne kaller det.

Mye kan gå galt
Molteblomstene er store og hvite. De har fire–seks kronblad, og hann- og hunnblomstene sitter på forskjellige planter. Når insekter besøker hannblomster for å samle nektar, tar de med seg pollen til neste blomst. Slik kan frøemnene på hunnblomstene bli befruktet.

Molteblomsten tåler ikke frost. Den kan dessuten lett bli ødelagt av hissige haglskurer eller kraftige regnbyger. Får ikke insektene gjort jobben sin, blir det heller ikke molter.

Når blomstringa er over, kan du noen steder se røde, flate blomster. Disse blir det ikke bær av. Finner du derimot planter som har knyttet seg, og som du kjenner en kul inne i, betyr det at blomstringa har vært vellykket.

 Men noen ganger går det bra
Etter blomstringa kan befrukta hunnblomster bli til kart. Først finner du grønne bær. De smaker ikke godt. Deretter finner du røde bær. De smaker litt bedre. Endelig finner du gule, søte, modne, velsmakende molter. Dette er gullet mange leter etter.

Før var det ikke lov å plukke moltekart. Man trodde at dette ville skade molteplantene. Kartplukkeforbudet ble det slutt på i 2003, men mange synes nok at molta smaker best når den slipper hamsen og er moden.

Godt for deg
Molta er proppfull av C-vitaminer og antioksidanter. Den inneholder også næringsstoffer som jern, kobber, mangan, sink, magnesium, kalium, kalsium
og fosfat. Og vi kunne ha nevnt mer av det som leger sier er bra for kroppen din.

Bra for kroppen er det også å bevege seg. Trim, trivsel og helse er det i det. Har du tenkt deg på moltejakt, kan det hende du får følge. Du vet kanskje om noen bortgjemte moltemyrer?

Læreren - vår tids slavedriver

Har du noen gang vurdert å bli lærer, eller kanskje vurderer du det akkurat nå? Du kan jo allerede være pedagog også for alt jeg vet. Om du har tenkt å bli lærer, har lyst til det eller allerede har blitt lærer, så er og blir læreryrket et spesielt yrke. ”Spesielt” er et ord som kan omfatte mye rart, men det gjør sannelig læreryrket også! Kanskje du tror at lærere er det de sjøl sier de er, men da skal du en gang for alle vite hva som egentlig er sannheten – læreryrket er spesielt!

For å gå rett på sak; lærere tjener til sitt daglige brød uten å jobbe for lønna. Ja, faktisk får de penger fra det offentlige for andre folks slit og strev. På arbeidsplassen til læreren får han utdelt en arbeidsgjeng første arbeidsdag. Arbeidsgjengen kalles klasse og jobber som regel seks timer + - fem dager i uka. En klasse består av arbeidere, populært kalt elever, og disse er i de fleste tilfeller like gamle som sine medelever. Men én ting må du merke deg: Som regel er ikke elevene eldre enn 16 år og samtidig gjerne så unge som seks. Du tenker vel det samme som meg? Det er rett og slett snakk om barnearbeid!

Lærere sitter heime eller på arbeidsplassen, den kalles for øvrig skole, og lager nye oppgaver til elevene. En vanlig oppgave går som regel ut på at læreren ønsker å høre ei god historie uten å lese sjøl, så da bestemmer han at historien skal framføres av elevene. Hvis læreren skal planlegge en ferie eller noe annet som krever at man ser på priser og regner ut hva det vil koste, da er det elevenes kunnskaper han benytter seg av. Noen ganger ønsker kona seg nytt fruktfat, eller kanskje er det mannen som ønsker seg brevkniv, mange har sønner som trenger et godnatt-eventyr på senga eller døtre med dukker som trenger klær av siste mote; alt dette får læreren elevene til å lage for ham.

Til og med julepynten til lærerboligen lages på skolen! Hvis læreren ikke har noen til å lage middag til seg på onsdager, bestemmer han at det er matlaging på skolen den dagen. Vi skjønner uten problemer at en skoledag er tilpasset lærerens behov. Den ene dagen lages fruktskåler og brevkniver, en annen dag skal det syes dukkeklær, men hver dag må det skrives nye eventyr, skumle fortellinger eller kanskje et kåseri. På fredager må man skrive litt ekstra, for sønnene krever jo ei god historie sjøl om det ikke er skoledager i helgene. Er det ikke sjukt at vi i et land som Norge faktisk tillater denne grove formen for utnyttelse av mindreårige? Ekstra grovt er det at lærere med god samvittighet bader i et utbytte som elevene faktisk skulle ha hatt for strevet, mens elevene blir til tapere som ikke får ei eneste krone for jobben sin. Barnearbeidere i fattige land får i alle fall litt for arbeidet de gjør, men sånn er det sjølsagt ikke i rike Norge. Læreryrket er spesielt!
 

Det vil alltid finnes elever som ikke kan eller har lyst til å lage fruktskåla læreren bestiller. Tror du den stakkars eleven slipper unna med tilsnakk? Nei, det går nok ikke. Du har rett i at tida for å smekke elevene over fingrene og dra dem etter ørene er forbi, men tro ikke at fysisk straff er borte fra skolene i dag. Man har nemlig lagt avstraffelse til faste tidspunkt i løpet av uka, og vi kjenner det som gym. Lærere liker å kalle det gymnastikk for at det skal låte bra, men egentlig betyr gym Grov Ydmykelse av Mindreårige. I disse timene kan det foregå litt av hvert: 3000 meter løp er for dem som skal seigpines fordi lærerbarna ikke fikk sove av eventyret en eneste kveld ei uke, 5000 meter i bassenget er når det samme skjedde i to uker på rad, SLÅ på ring er leken som brukes hvis ei enkel hendelse skal straffes, mens push-ups, sit-ups og hang-ups er ulike straffemetoder som brukes hvis elever glemmer pennalet heime, sydde for store klær til dukkene eller noe annet rart som læreren ikke likte. Det finnes fortsatt mange flere måter å foreta avstraffelse på; fotball hvis læreren vil spenne bein, rugby hvis læreren vil gjøre hva han vil, slåball hvis han vil ønsker å lage det han kaller "ettersleng" med balltreet, men som var ei straff for at en elev kom for sent til skolen. Gym er vel ikke det du trodde det var?

Man trenger utdanning for å kunne lede en flokk barnearbeidere i Norge – fire år er nødvendig. Det høres mye ut, men det kreves for å utnytte elevene best eller verst mulig. En av tingene lærere lærer på det som kalles lærerskole, er lærerhumor. Det vil si; de lærer det vel ikke, men blir på en måte hjernevaska. Folkelig humor blir sletta fra hjernene deres, og i stedet sprøytes det som kalles lærerhumor inn. Begrepet lærerhumor er kanskje ukjent for deg? Det er ikke så rart, for det skal litt til å oppdage den - ganske enkelt fordi den er komplisert og som regel kjedelig. 

En lærer vil aldri innrømme at det var egne timer i lærerhumor på lærerskolen, så de må ha fått ha fått det på annet vis enn gjennom undervisning. Lærerhumoren er treig, den er svært treig. Det kreves uvanlig humoristisk sans for å kunne ha noe som helst utbytte av en lærers vits. Et eksempel er vitsen om bjørnen fra Lierne som skulle besøke nabobjørnen på Snåsa. De fleste henger med og er spente når vitsen ikke har kommet lengre enn dette, men utpå dagen siger sola ned og Li-bjørnen begynner å tenke på heimvegen. Snåsabjørnen synes det var trivelig med besøk og foreslår at Li-bjørnen kan ligge over hos ham. Nå detter alle utenom lærerne av lasset (kanskje på grunn av fin dialekt, men mest på grunn av hovedpoenget), for Li-bjørnen svarer ”i hi hi i Li i.” Morsom vits, ikke sant? Særlig! Det var en treig vits, men en lærer gapskratter av den mens han roper ”hørte du at det var seks enstavelsesord som rima på rappen!”

Ord som kan bety flere ting, rimord og alskens finurligheter ved grammatikken er ting lærere lett henger seg opp i og lager nye kjedelige vitser av. Og hvis en elev skulle være så heldig å smøre til med en trykkleif, da har en lærer innhold nok til en splitter ny vits som han og kollegene kan le av. Er du fortsatt en av dem som ikke skjønner hva lærerhumor er for noe, da er jeg dårlig til å forklare, men mest sannsynlig er det at du er en lærer som ikke vil forstå. Uansett om du skjønner hva denne formen for humor går ut på eller ikke, så lurer du sikkert på hva lærerhumoren skal være god for, og det er du ikke alene om. Svaret er ganske enkelt at elevene skal jobbe mer, bedre og raskere – enhver vil gjøre alt for å bli fri denne humoren så fort som mulig!

Utdanninga til læreryrket er spesiell og det er også ”arbeidsdagen” hans, men det er enda en merkelig ting med arbeidsdagen som jeg ikke nevnte i stad. En lærer har jo like mange få korte pauser som elevene, men lærere trenger aldri frisk luft. Det har du muligens registrert allerede? På de fleste skoler finnes regler om at man må være så og så lenge ute i friminuttene, men har du noen gang sett en lærer utafor skoledøra i skoletida? Nei, det har du ikke, for lærere tar ikke luftepauser! Hvis de blir konfrontert med dette, blir de sure og sier at bare elvene som jobber hele dagen, får bruk for det. Sant nok, for en lærer gjør jo ingenting...

Behøver forresten en lærer å besøke rektors kontor i negativ forstand? De gjør ikke det, nei! Hva blir så følgene av dette, jo, lærere kan gjøre hva han vil uten å måtte ta hensyn til ordensregler eller lignende. I friminutter røykes det, kanskje spises en sjokolade eller ti etter maten, og en og annen lærer tar sikkert en øl før siste time. I tillegg bruker mange tyggegummi hele dagen lang. Men de slipper billig unna, og dét er mer enn en elev hadde gjort! Dette er galskap, men like fullt hverdagen i norske skoler.

Har du forresten peiling på hvordan lærere sniker seg unna det å få elevene til å jobbe på overtid? Igjen er det en utspekulert måte, så nå må jeg gjøre lekser

Geniale fotgjengere i Albania

I Albania har fotgjengerne en frihet som nordmenn bare kan drømme om.

Mens norske fotgjengere må holde seg på fortauet, kan albanere gå hvor som helst. Til og med i midten av veien. Albanerne bryr seg så masse om helsesystemet og pengene som går dit, at de hiver seg foran bilene. Dette er et viktig tiltak for å redusere arbeidsledigheten.

Her er et strålende eksempel på uselvisk oppførsel. Her om dagen så jeg en gammel mann som bestemte seg for å støtte økonomien. Så, mens en fin Mercedes Benz kom i 25 km i timen, hoppet mannen foran bilen, uten å tenke på hva kunne skje med den. Han fløy sikkert tre meter og falt på asfalten. En fantastisk innsats, og heldigvis ble bilen ikke skadet!

Dessverre blir bilene svært ofte skadet, og mye penger blir brukt på bilreparering. Dette er også et godt ledd i å oppholde den albanske økonomien. Jeg takker alle fotgjengerne som har støttet den albanske økonomien ved å la seg bli påkjørt!

I motsetning til norske sjåfører, som virker som om de er redde for fotgjengere, prøver albanske bilister å se hvor mye de kan støtte den albanske sykehusøkonomien uten å ødelegge bilene sine.

Sykkelstier? Åh, mener du parkeringsplasser? Det er det vi bruker dem til! Sykkelstier er bare for syklister som ikke er modige nok for å sykle i veien. Albanere er så modige at de sykler hvor som helst! Ikke er det bare et tegn på modighet, men det er mye mer gøy og mer spennende enn å sykle på noen kjedelige sykkelstier.

Sykkelhjelm? Hva er det? Pynt for å henge på styret eller for å legge hansker og luer inni? Albanere er skapt med en tykk hodeskalle sånn at de kan tåle et trykk eller to bedre enn alle andre i hele verden.

Selv damene i Albania er så tøffe at de går med ryggen imot trafikken og midt i veien. Sammenlignet med sine norske søstre, som holder seg så godt inn på fortauet som mulig, blir albanske damer som noen modige bjørner å regne.

Men det er ikke bare fotgjengerne som er geniale. Kan du tenke deg noe kjedeligere enn å stoppe på hvert gatehjørne for å se om noen kommer? Nei, her til lands har vi byttet ut forkjørsretten med en spennende livsstil – den som kjører fortest og hardest, vinner!

Takket være disse modige folka, er Albania enda ikke økonomisk ruinert. Så moralen er at hvis de kunne ha mer ulykker og mer skadde biler, ville Albanias økonomi være den sterkeste i hele verden!

Justin Bieber
Justin Bieber. Visjonær, poet, og en inspirasjon for oss alle. Er det virkelig noe denne unge mannen ikke er i stand til? Med inspirerende tekster som «BABY, BABY, BABY, OOUUU! og «Ennie meenie miney mo. Catch a bad chick by her toe. If she holla let her go» har denne kunstneren berørt en hel generasjon med hylende småjenter – som besvimer når de ser han på framsiden av «Se og Hør». 

Disse jentene er populært kjente som «beliebers», en sammentrekning av det engelske ordet «believe» og Justins etternavn. Det økende antallet tilhengere, som teller 37 sterke millioner på Twitter alene, har et forhold til visjonæren ulikt noe annet. De er for eksempel ikke redde for å komme med dødstrusler mot enhver lurkende ondskap som truer Messiasen deres. 

De hjelper også samfunnet på mange forskjellige måter. Et eksempel på deres bidrag kom under Biebers forrige besøk i Norge, da 330 ungdommer stod utenfor i pøsregnet i mange timer før konserten hans, slik at de kunne pådra seg alle slags ugudelige sykdommer og dermed gi legestudentene i nærheten noe å øve seg på.

Visjonæren selv er også glad i å hjelpe verdenssamfunnet. Han var nylig sjenerøs og skrev i gjesteboken til huset der loftet Anne Frank og familien hennes gjemte seg i, ligger, at om hun fremdeles var i live, ville hun hadde vært en belieber. På denne måten gav han virkelig heder til minnet om Anne Frank. Jeg er sikker på at hun hadde takket ham om hun kunne. 

Men, det er ikke alle som setter like my pris på idolet som han fortjener. Mange gutter i ungdomsalderen forstår ikke Justins nydelige budskap. Og når de blir konfrontert med spørsmål om hvorfor, unngår de ofte saken ved å sette spørsmålstegn ved seksualiteten hans. Snakk om feiginger! Men vi kan vel ikke forvente at de skal forstå, stakkarene? Det er vel ikke uten grunn at jenter gjør det gjennomsnittlig bedre enn gutter på skolen, er det vel?

La oss spre det gode budskap, og gjøre herren vår stolt. La oss konvertere ikke-belieberne, slik at de og kan ta del i den gleden vi føler når Han entrer senen.

La oss løfte våre hender,
og hyle av lyst,
hver gang han viser sitt bare bryst!

Sagnet om Hedalen stavkirke
Svartedauden (1349–1350) tok livet av de fleste innbyggerne i Hedalen i Valdres. I bygda er det en stavkirke fra 1163. Dette sagnet forteller hvordan kirka etter en tid ble gjenfunnet.
 
 
I lange tider hadde Hedalen ligget øde etter at svartedauden hadde herjet i dalen. Folk og fe var borte, og skogen vokste tett.

En dag kom to jegere vandrende gjennom skogen. De fikk øye på en fugl i en tretopp. Den ene spente buen og skjøt. Pila bommet på fuglen, men like etter hørte jegerne en vakker klang.

De ble forundret og gav seg til å følge lyden. Jegerne hadde ikke gått lenge før de kunne skimte ei gammel kirke mellom trærne. For å sikre seg mot at dette var trolldom, kastet den ene ildjernet sitt over kirketaket.

Der jernet falt ned, ligger det i dag en gård som har navnet Ildjarnstad. Jegerne åpnet døra til kirka og gikk inn.

Rett ved alteret så de en bjørn som lå og sov. Jegerne skjøt bjørnen og flådde skinnet av den. Sant eller usant?
I Hedalen er det en stavkirke. I 1997 ble det tatt årringprøver på tømmeret kirka ble bygget av. Dermed kunne en med stor sikkerhet slå fast at kirke ble bygget rundt 1163 e.Kr.

I boka  En pilegrim vender tilbake slår prost Anne Hilde Øigarden fast at bygda ikke ble folketom etter svartedauden. Hun forteller også at det finnes tilsvarende sagn om andre kirker, og at dette sagnet nok må tolkes som et vandresagn.

I kirka henger det imidlertid et bjørneskinn, og mange har lurt på hvor gammelt det er. I 2011 ble det tatt prøver av skinnet. Disse ble sendt til NTNU i Trondheim for radiologisk datering. Nå er det slått fast at dette skinnet er fra perioden 1270–1370 e.Kr.

– Kanskje skjøt jegeren en bjørn i kirken, kanskje utenfor kirken? Kanskje samtidig med svartedauden, kanskje 20 år etterpå, men kanskje ikke "lang tid" etterpå? sier Jahn Bøhre Jahnsen som har skrevet boka Bjørnen i kirken.

Vi kan i alle fall slå fast at nabogarden til kirka har stedsnavnet Ildjarnstad den dag i dag.
Sagnet om Heddal stavkirke
Sagnet om Heddal stavkirke er et opphavssagn. Kirken ble bygd på første halvdel av 1200-tallet. I dette sagnet får vi høre hvordan kirken ble reist på tre dager.
 

Det var fem bønder i Heddal slo seg sammen om å bygge kirken. En dag traff én av dem, Raud Rygi, en ukjent mann som var villig til å bygge kirken, men bare om han fikk oppfylt én av tre ting; Raud Rygi måtte enten skaffe sol og måne ned fra himmelen, la sitt hjerteblod renne eller gjette navnet på den fremmede. Det siste mente Raud han skulle ha god tid til å greie, og så gikk han med på avtalen.

Men Raud fikk liten tid på seg til å løse gåten. Alt første natta var alle materialene på plass, den andre natta reiste spiret seg, og tredje dagen ville kirka stå ferdig. I redsel for livet gikk Raud over jordene og prøvde å komme på hva navnet til den fremmede var.

Da han var kommet i nærheten av Svintruberget (som man ser sør-øst for kirken), hørte han en vakker og sterk sang inne fra fjellet:

    Byssan, byssan båne.
    I morgo kjem Finn, far din
    Med sol og måne
    ell krestenmannshjarte
    te moro og leikur fe’ båne.

Dermed var gåten løst. Byggmesteren var trollet Finn, og han bodde i Svintruberget. Slik berget Raud Rygi livet, og Heddal fikk sin kirke. Men Finn kunne ikke tåle klangen fra kirkeklokkene, og derfor flyttet han senere til fjellet Himingen.
Søknad og CV
Du kan få bruk for å skrive en søknad dersom du for eksempel skal søke om jobb, skole, hybel eller stipend. Formålet med slike tekster kan blant annet være å kommunisere, informere og å påvirke.
 

En søknad er et formelt brev. På denne siden gir vi deg skriveråd som passer til flere typer søknader.

    Line Ulveseter er tillitsvalgt i 9. klasse, og på vegne av klassen sin søker hun om å få tilsendt gratis refleksvester. Se dette eksemplet.

Når du søker sommerjobb
En jobbsøknad kan ta utgangspunkt i en annonse. Les annonsen nøye før du skriver søknad og CV. Søknaden du skriver, må være et direkte svar på annonsen.

Nedenfor har vi laget en eksempelannonse. Vest-Aurdal kirkelige fellesråd søker etter ungdommer som kan være gaider i Vidalen stavkirke.

    Se annonsen her.

Søknaden
Når du søker på en jobb, er det viktig å få fram at du er den rette for oppgaven. En god, kortfattet søknad kan sammen med en ryddig CV gjøre at du får tilbud om jobb.

Før dette skjer, kan det hende du blir innkalt til intervju. Den som skal tilsette deg, kan også ta kontakt med den eller de du har oppgitt som referanse.

I søknaden bør du få fram hvilken utdanning og aktuell praksis du har. Uten å bli for skrytete kan du nevne motivasjon, kunnskap, erfaring og ferdigheter du har som kan passe til jobben.

Du bør utforme søknaden som et formelt brev, og husk at rettskriving, tegnsetting og språk også kan si litt om hvem du er.

    Se denne eksempelsøknaden.

CV
En CV (Curriculum Vitae som betyr en kort beskrivelse av eget livsløp) skal liste opp fakta om deg. Den skal fortelle hvem du er, hva slags utdanning du har, og hva du har gjort. Når du søker på en jobb, skal du sende med både søknad og CV.

    Se dette eksemplet.

Viktig å huske på
Referanser er personer som kan uttale seg om hvem du er. Dette skal ikke være nære venner, men for eksempel tidligere arbeidsgivere eller ledere i foreninger du har vært med i. Det er viktig å avtale med disse personene på forhånd, slik at de vet at noen kan komme til å kontakte dem.

Når du sender inn karakterutskrifter, vitnemål og attester, skal ikke dette være originaldokumenter, men stemplede kopier.

Finansdepartementet
Redegjørelse
Finanstalen
Redegjørelse for Stortinget om Regjeringens økonomiske opplegg for 2019
Finansminister Siv jensen, 8. oktober 2018Finanstalen
President,
I dag er det nøyaktig fire år siden regjeringen la frem sitt første helhetlige
statsbudsjett. I Finanstalen den dagen sa jeg dette:
«Selv om Norge går godt, er det noen skyer i horisonten».
Sitat slutt.
Den dagen var prisen på et fat olje 92,5 dollar.
Vi hadde vent oss til at oljeprisen lå rundt 100 dollar og over det.
Nå bikket den nedover.
Skyene i horisonten handlet om at lavere etterspørsel fra oljesektoren kom til å skape
et tilbakeslag og større behov for omstilling av norsk økonomi.
Vi så skyene komme. Men vi så ikke hvor mørke de skulle bli.
Og hvor fort de kom.
Vi så ikke at oljeprisen skulle falle helt ned til under 30 dollar.
Men vi håndterte det likevel.
President,
I dag skinner solen igjen – på hele landet.
Det er god vekst i økonomien.
Bedriftene ser lyst på fremtiden. De ansetter flere. Investerer mer.
Klimautslippene avtar.
Flere er i jobb.
Flere går i barnehage.
Flere fullfører skolen.
Oljeprisen er over 80 dollar, og det ser ut til at petroleumsnæringen vil tjene penger
selv om den skulle bli langt lavere enn det.
Vi kom oss ikke bare gjennom oljeprisfallet. Vi kom styrket ut av det.
Nå må vi bruke de gode tidene godt.
Når det blir skapt så mange nye jobber som nå, har vi en gyllen mulighet til å
inkludere flere i arbeidsmarkedet.
Den muligheten må vi gripe.
President,
Det er fortsatt noen skyer i horisonten. De ser bare litt annerledes ut enn de gjorde
for fire år siden.
I Jeløya-plattformen beskriver vi de store utfordringene Norge står overfor.
I statsbudsjettet for 2019 prioriterer vi tiltak som gjør oss i stand til å møte disse
utfordringene.
Vi styrker konkurransekraften og legger til rette for omstilling til grønnere, smartere
og mer nyskapende næringsliv.
Vi gir bedrifter og enkeltpersoner insentiver til å ta valg som er bedre for miljøet og
som bidrar til at Norge tar sin del av ansvaret for å løse klimautfordringen.
Vi tilpasser oss morgendagens arbeidsliv ved å satse tungt på forskning og
innovasjon.
Vi binder landet sammen med bedre veier, kollektivtransport og jernbane.
Vi prioriterer tidlig innsats, bedre lærere og yrkesfag.
Samtidig foreslår vi nye satsinger for å gi voksne påfyll av kompetanse gjennom livet.
Vi styrker kampen mot kriminalitet, bedrer beredskapen og øker Norges
forsvarsevne.
Vi investerer i sykehus, raskere behandling og bedre eldreomsorg.
Vi forbedrer velferden i kommunene og styrker det sosiale sikkerhetsnettet ved å
prioritere rusomsorg, psykisk helse og innsats mot fattigdom.
Vi gir familier og bedrifter større økonomisk frihet ved å redusere skatter og avgifter.
Da blir det mer attraktivt å skape arbeidsplasser og mer lønnsomt å jobbe.
Slik skaper vi et bærekraftig velferdssamfunn, og et sterkere og tryggere Norge.
President,
Grunnlaget for vår velferd er en økonomi som vokser.
Nå er veksten i norsk økonomi solid.
Den er allerede sterkere enn den historiske trenden.
Folk flest vil få økt kjøpekraft. Flere kommer i jobb.
Da stiger etterspørselen etter varer og tjenester.
Norske bedrifter er blitt mer konkurransedyktige, og nyter dessuten godt av at pilene
peker oppover også andre steder i verden.
På toppen av dette kommer petroleumsinvesteringene, som ser ut til å øke igjen – for
første gang på fire år.
I en slik situasjon er det likevel viktig å minne om at balansegangen mellom oppgang
og nedgang kan være hårfin. Hvis vi ikke evner å føre en god og ansvarlig
økonomisk politikk, risikerer vi at den positive utviklingen mister fart og i verste fall
stanser helt opp.
I statsbudsjettet for 2019 foreslår regjeringen å øke bruken av oljeinntekter med 4,5
milliarder kroner fra i år. Det er en økning på linje med veksten i fastlandsøkonomien,
og dermed er virkningen på den økonomiske aktiviteten nøytral.
Og bruken av oljeinntekter er som det skal være når veksten i økonomien er solid og
selvgående.
En for høy utgiftsvekst på offentlige budsjetter kan føre til at pengepolitikken må
strammes til raskere enn det som nå er ventet, og øker risikoen for at kronen styrker
seg brått.
Det ville like brått ha ødelagt det som mange bedrifter og ansatte i flere år nå har
strevd og ofret for å oppnå: Nemlig bedret konkurranseevne.
For norske arbeidsplasser er det helt avgjørende at den bedringen vi har hatt i
konkurranseevnen, blir bevart.
Samtidig handler et godt budsjett om å bruke pengene riktig.
Vi må evne å prioritere.
President,
De valgene vi tar i dag vil forme fremtiden vår.
Vi må prioritere det som setter oss i stand
til å møte de utfordringene
og gripe de mulighetene
som ligger foran oss.
En viktig grunn til at vi har det så bra i Norge, er at vi har klart å tilpasse oss gjennom
skiftende tider.
Vi har et omstillingsdyktig næringsliv, og vi er allerede et av de mest digitaliserte
samfunnene i verden.
Men det må ikke bli en hvilepute. Da sakker vi fort akterut.
Høy produktivitet og et konkurransedyktig næringsliv er avgjørende for fortsatt vekst
og velferd i Norge.
Bedriftene våre konkurrerer i et verdensmarked der landegrenser har stadig mindre å
si for prisen på en vare. Det må ikke bli en konkurranseulempe å være lokalisert i
Norge.
Norge har den høyeste satsen i Norden på selskapsskatt.
Til tross for at vi har redusert den år for år.
I budsjettet for 2019 foreslår vi å kutte den med enda ett prosentpoeng.
Fra 23 til 22 prosent.
I tillegg vil vi redusere formuesskatten. Gjennom å øke
verdsettelsesrabatten for aksjer og driftsmidler fra 20 til 25 prosent
og bunnfradraget til 1,5 million kroner.
Det må lønne seg å investere norsk kapital i norske arbeidsplasser!
Og vi må sørge for at overskuddet beskattes her!
Regjeringen foreslår regelendringer mot konkurransevridende skatteplanlegging og
for å sørge for at flernasjonale selskaper betaler riktigere skatt i Norge.
Sjokolade- og sukkervareavgiften har avgrensninger som kan fremstå tilfeldige. Det
kan være vanskelig å forstå hvorfor det er avgift på en marsipangris, men ikke på en
marsipanrull.
Da avgiften ble økt som en del av budsjettforliket i fjor, ble dette problemet forsterket.
Jo høyere avgiften er, jo større betydning får det om produktet er en marsipangris
eller en marsipanrull.
Vi foreslår å reversere avgiftsøkningen til nivået i 2017.
I tillegg vil vi sette ned et utvalg som skal se nærmere på både sjokolade- og
sukkervareavgiften og avgiften på alkoholfrie drikkevarer.
Næringslivet vil bli invitert til å delta.
Utvalget skal se nærmere på avgrensningene i sjokolade- og sukkervareavgiften.
Og om det er mulig å gjøre disse avgiftene til mer treffsikre virkemidler i helse- og
ernæringspolitikken.
President,
Jeg er teknologioptimist.
Og jeg har tro på kunnskap, på innovasjon og på forskning som et bindeledd mellom
teknologien og verdiene vi skal leve av.
Teknologiutvikling må gå hånd i hånd med en mer kompetent arbeidsstyrke, slik at de
ansatte og næringslivet kan ta i bruk teknologiske nyvinninger.
På den måten kan norske bedrifter hevde seg i konkurranse med andre land, selv om
vi har et høyt lønnsnivå.
Men det krever kompetanse.
I dag legger regjeringen også frem en revidert langtidsplan for forskning og høyere
utdanning.
Vi lanserer tre nye opptrappingsplaner på totalt 1,5 milliarder kroner for perioden
2019-2022.
• Til teknologi
• Til forskning og utvikling for fornyelse og omstilling i næringslivet
• Og til kvalitet i høyere utdanning.
Digitaliseringen og automatiseringen skjer i et enormt tempo.
Både hos oss og i landene rundt oss.
Vi vet ikke nøyaktig hvor store endringene vil bli og hvilke utfordringer de bringer med
seg.
Men vi vet at de vil skape mange muligheter. Nye muligheter.
Og at vinnerne blir dem som klarer å gripe mulighetene.
Det skal vi klare.
Med prioriteringene i neste års budsjett legger vi til rette for at bedriftene og
arbeidstakere, kommunene og innbyggerne i Norge skal kunne dra nytte av de
fremskrittene og nyvinningene som ligger foran oss.
Vi foreslår en historisk satsing på digitalisering i offentlig sektor.
Tilbake får vi alt fra nye verktøy som gjør hverdagen enklere for pasienter og
skoleelever, til bedre grensekontroll og et sterkere forsvar mot cybertrusler.
Forskningsbasert utvikling må også prioriteres for å lykkes med den grønne
omstillingen.
I statsbudsjettet for 2019 foreslår vi mer enn 9,7 milliarder kroner til næringsrettet
forskning og innovasjon.
Vi foreslår også en betydelig økning til Enova. Det er et viktig virkemiddel for å utvikle
og ta i bruk energi- og klimavennlig teknologi.
Når forskere og fagarbeidere utfyller hverandre, blir omstillingen enklere.
Når industrien bytter ut den gamle, forurensende maskinen med moderne og
miljøvennlig teknologi, kan den bli enda mer lønnsom og enda mer
konkurransedyktig.
Å gi bedriftene våre gode rammevilkår er derfor ikke bare god næringspolitikk, det er
også god klimapolitikk.
President,
Regjeringen fører en offensiv klimapolitikk. Og den virker.
Nå avtar utslippene av klimagasser. De har ikke vært lavere siden 1995.
1995!
Også budsjettet for 2019 har en tydelig grønn profil.
Klimaendringene er først og fremst en global utfordring, som krever globale
løsninger.
Samtidig har vi ambisjon om å ta mye av forpliktelsen nasjonalt.
Norges klimaforpliktelse for 2030 er å redusere utslippene med minst 40 prosent
sammenlignet med 1990. Vi er i dialog med EU om en avtale om felles oppfyllelse av
utslippsmålet.
God klimapolitikk er bygget på markedsbaserte og kostnadseffektive tiltak.
CO 2 -avgiften og tiltak på transportområdet er særlig viktig for å redusere de ikke-
kvotepliktige utslippene.
Regjeringens omlegging av bilavgiftene i miljøvennlig retning bidrar til at flere nå
velger biler med lave eller ingen utslipp. Vi har vist at det er mulig å gjennomføre
tiltak som både er gode for miljøet, og gir folk flest en enklere hverdag og større
frihet.
Vi vil forsterke denne miljøprofilen.
Vi fortsetter omleggingen av engangsavgiften på motorsykler slik at det blir mer
lønnsomt å kjøpe motorsykler med lave utslipp.
Vi forsterker insentivene for å kjøpe miljøvennlige drosjer med lave utslipp.
Vi gir flypassasjeravgiften en miljøprofil ved å innføre differensiering etter avstand.
Det blir litt lavere avgift i Norge og Europa. Langdistansereiser – reiser utenfor
Europa – får en høyere sats.
Vi reduserer også elavgiften med ett øre per kilowatt-time. Lavere elavgift er en
håndsrekning til familier og bedrifter i en tid med høye kraftpriser. Nær all strømmen
vi bruker i Norge er fornybar. Lavere elavgift betyr derfor også lavere avgift på
klimavennlig energibruk.
Vi viderefører den sterke satsingen på jernbane og kollektivtrafikk
Regjeringen følger også opp arbeidet med å utvikle kostnadseffektiv teknologi for
CO 2 -håndtering.
Gjennom flere år har Regjeringen prioritert å øke midlene til tiltak som kan bidra til å
redusere skadelige utslipp og begrense menneskets påvirkning på natur og miljø.
I budsjettet for 2019 fortsetter vi denne satsingen.
Vi skal forske mer på hvordan vi kan bruke fornybare energiressurser på en
bærekraftig måte. Vi skal se nærmere på klimabidragene fra skog. Og internasjonalt
gjør Norge en betydelig innsats blant annet gjennom klima- og skogsatsingen.
Vi skal investere mer i fornybar energi i utviklingsland.
Vi skal også intensivere kampen mot marin forsøpling.
Forsøplingen av plast truer livet i havet og tilgangen på mat og rent vann. Det er
avgjørende å begrense forsøplingen og rydde opp der det er mulig. Vi foreslår derfor
mer penger til Senter for oljevern og marint miljø i Lofoten og Vesterålen.
Også internasjonalt gjør regjeringen en viktig innsats for renere hav. Vi foreslår en
historisk satsing, og vil sette av 400 millioner kroner til arbeidet mot marin forsøpling
over bistandsbudsjettet.
Norge vinner ikke kampen mot miljøutfordringene alene.
Men det er vårt ansvar å bidra med det vi kan og er flinke til.
President,
Som et lite land i en sammenvevd verden blir vi også eksponert for andre
utviklingstrekk som vi ikke kan kontrollere selv.
I min levetid har vi aldri opplevd sterkere motkrefter mot globalisering enn det vi er
vitne til nå.
Oppslutningen om frihandel avtar. Det bekymrer meg.
Verden slik vi kjenner den, er tuftet på at land handler med hverandre.
Handel er en kraftfull motor for vekst og velstand, og få land har hatt større fordel av
denne motoren enn Norge.
Det beste vi kan gjøre, er å fortsette å jobbe for frihandel.
Møter vi proteksjonisme med økt proteksjonisme, feiler vi.
Samtidig må vi erkjenne at utfordringene som økt proteksjonisme påstår å svare på,
er høyst reelle.
I flere land har den økonomiske veksten blitt skjevt fordelt.
I USA, for eksempel, der inntekten for den jevne amerikaner nesten har stått stille de
siste tiårene.
Slik er det ikke i Norge.
Hos oss har de aller fleste fått ta del i velstandsveksten.
Tallenes tale er klar: I en internasjonal sammenligning er forskjellene i Norge små –
økonomisk, sosialt og geografisk.
Men vi vet at ikke alle kjenner seg igjen i den historien.
Noen lever i fattigdom også i Norge.
Og noen opplever at de ikke får muligheten til å delta.
De som faller utenfor, må kunne finne en hånd som trekker dem tilbake og gir dem
en ny sjanse.
Barna som blir født i en lavinntektsfamilie, må løftes. De skal ikke arve problemene.
De skal få muligheter.
Gjennom de siste årenes budsjetter har vi sammen med KrF styrket den nasjonale
tilskuddsordningen mot barnefattigdom til et historisk høyt nivå.
Vi har gjort barnehagen billigere for familier med dårlig råd.
Vi har innført en nasjonal ordning med gratis kjernetid i barnehagen for barn i familier
med lav inntekt.
Vi har sørget for at elever fra familier med svak økonomi får mer i skolestipend.
Og jeg kunne fortsatt.
Listen over tiltak for å fange opp familier som sliter med fattigdom tidlig og gi dem
den nødvendige hjelpen, er lang.
Barnefattigdom må bekjempes på flere fronter.
Vi fortsetter å styrke nasjonale tilskuddsordninger mot barnefattigdom i 2019, blant
annet til ferietiltak slik at også familier med svak økonomi kan få et avbrekk i
hverdagen.
For å hjelpe barnefamilier og andre store husstander med lave inntekter og høye
boutgifter økes bostøtten. Det er viktig for at flere barn skal kunne bo trygt og godt.
Vi foreslår å styrke områdesatsingen i Oslo, Drammen, Bergen, Trondheim og
Stavanger. Områdesatsingene skal bidra til at flere skal bli økonomisk selvstendige,
og delta aktivt i lokalsamfunnet og storsamfunnet. Inkludering og bedre levekår i
utsatte byområder er en forutsetning for å motvirke fattigdom både på kort og lang
sikt.
Det aller viktigste er at foreldrene er i arbeid og kan forsørge familien sin. Skal vi
lykkes med å løfte barnefamilier ut av fattigdom, må vi satse på utdanning og
kvalifisering.
Derfor foreslår vi blant annet å øke tilskuddet til oppfølgings- og losfunksjoner rettet
mot ungdom som står i fare for å falle ut av utdanningsløpet. Å fullføre grunnskole og
videregående utdanning er avgjørende for et godt fotfeste i arbeidsmarkedet.
Vi foreslår også å utvide ordningen med gratis kjernetid i barnehage til å gjelde to-
åringer. Det er ikke minst et viktig integreringstiltak. Å få mødrene med
innvandrerbakgrunn ut i arbeid, er noe av det viktigste vi kan gjøre for å redusere
fattigdom.
President,
De største forskjellene er mellom dem som er i jobb og dem som ikke er det.
Da er det ekstra gledelig at sysselsettingsandelen endelig stiger – etter å ha avtatt i
mange år.
Men fortsatt står for mange utenfor.
Nå må vi bruke de gode tidene til å inkludere flere i arbeidsmarkedet.
På sikt er den enkeltes evne til å delta i arbeidsmarkedet grunnleggende både for
likhet og levestandard.
Utdanning, kvalifisering, trygge jobber og et velorganisert og moderne arbeidsliv er
de viktigste tiltakene for å redusere sosiale forskjeller. Da får vi både et sterkere
fellesskap og mer verdiskapning.
Regjeringen har satt i gang flere tiltak for å øke kvaliteten i skolen, slik at elevene
skal få best mulig opplæring tidlig i skoleløpet og for å forebygge frafall.
Vi ser at dette gir resultater.
Aldri før har så mange fullført videregående utdanning, og rekordmange får en
læreplass.
God utdanning er det viktigste vi kan gi barn og ungdom. Det grunnlaget som legges
allerede fra barnehage og i skolen, er viktig for resten av livet.
I dette budsjettet prioriterer vi derfor tiltak som gjør at elevene lærer mer og at flere
fullfører skolen.
Vi prioriterer tidlig innsats og flere og bedre lærere. Det gjør at flere barn og unge kan
få den hjelpen de trenger.
Morgendagens arbeidsliv vil ha behov for et mangfold av kompetanse. Yrkesfagene
vil være en viktig del av dette mangfoldet.
Gjennom en økt satsing på yrkesfaglig fordyping vil vi gi elevene bedre muligheter til
å komme ut i praksis i bedrift.
Vi styrker etter- og videreutdanningen av yrkesfaglærere, og satser på forskning som
utvikler yrkesfagene i riktig retning.
Vi utvider dessuten forsøket med modulbasert opplæring til bygg- og anleggsteknikk
og helsefag: På den måten blir det enklere å kombinere opplæring med arbeid.
Denne regjeringen vil ha et arbeidsliv der ingen går ut på dato.
Vi har gitt flere voksne rett til videregående opplæring og bedre tilgang til fleksibel
opplæring som kan kombineres med arbeid.
Vi vil utvikle mer fleksible videreutdanningstilbud i digital kompetanse. Slike tilbud
skal utvikles i samarbeid mellom høyskoler, universiteter eller fagskoler og bedrifter
og næringsliv, og gir flere mulighet til å kombinere utdanning med tilnærmet full jobb.
Samtidig vil vi utvikle bransjeprogrammer med opplæring og videreutdanning til lavt
utdannede og fagarbeidere i bransjer som er utsatt for digitalisering og omstilling.
President,
Arbeid er ikke bare viktig for den enkelte, men bidrar også til at vi kan opprettholde et
bærekraftig velferdssamfunn.
I sommer lanserte vi inkluderingsdugnaden. Målet er å få flest mulig av dem som står
utenfor arbeidslivet, inn i ordinære jobber.
En felles innsats fra offentlige og private aktører er avgjørende for å lykkes.
Statlige virksomheter skal gå foran i arbeidet for mangfold og inkludering. De skal
aktivt søke etter kvalifiserte medarbeidere, også blant grupper med lav
yrkesdeltakelse.
Det er satt som mål at minst 5 prosent av nyansatte i staten skal være personer med
nedsatt funksjonsevne eller hull i CV-en.
Regjeringen følger opp inkluderingsdugnaden i budsjettet. Vi vil blant annet legge til
rette for en enklere og mer effektiv bruk av lønnstilskudd og opplæringstiltak.
Personer som ikke kommer i jobb på egenhånd, skal få tilbud om arbeidsrettet
bistand. NAV skal gi god oppfølging og vurdere behov for tiltak overfor brukere, og
arbeidsgivere med rekrutteringsbehov.
I budsjettet for 2019 viderefører vi den høye innsatsen overfor unge og
langtidsledige.
Dessuten skal flere personer med rusproblemer tilbys tiltaksplass.
Vi foreslår også å øke bevilgningen til Varig tilrettelagt arbeid. Det er viktig for at flere
med behov for spesiell tilrettelegging og tett oppfølging får tilbud om dette.
President,
Innvandrere står i større grad enn andre utenfor arbeidslivet.
Å endre på det bildet, vil være et positivt og viktig bidrag både
• til fremtidsmulighetene og velferden for den det gjelder
• til integreringen
• og til bærekraften i velferdssamfunnet vårt
Nå er innvandringen til Norge svært lav.
Bosettingen av flyktninger har også gått raskt. Det betyr at vi kan redusere tilskuddet
til bosetting av flyktninger og bruke en del av dette til å øke bevilgningen til
målrettede integreringstiltak.
Kapasiteten i kommunene er nå god. Da er det også rom til å ta imot flere
kvoteflyktninger enn i fjor. Vi foreslår å øke kvoten med om lag 800 til maksimalt
3 000, i tråd med Jeløyaplattformen.
Samtidig må vi være på vakt og stramme inn på andre områder for å sikre bærekraft.
Den totale innvandringen til Norge må være tilpasset samfunnets kapasitet til
vellykket integrering. Det er et mål for regjeringen at det skal komme færrest mulig til
Norge som ikke har et reelt beskyttelsesbehov.
Et strengt regelverk, rask retur av utlendinger uten lovlig opphold og av dem som ikke
lenger trenger beskyttelse, er helt nødvendig for å trygge det norske
velferdssamfunnet.
Derfor fortsetter returarbeidet i 2019.
Regjeringen foreslår også å styrke innsatsen for å avsløre juks og intensivere
arbeidet mot flerkoneri, proformaekteskap og serieekteskap fra utlandet. Det er
avgjørende å avdekke og hindre at personer oppholder seg i Norge basert på uriktige
opplysninger.
Målet er å sikre en bærekraftig innvandringspolitikk som gjør at vi i større grad kan
hjelpe mennesker med reelt beskyttelsesbehov og integrere dem som skal være i
Norge.
Det legges nå ned en betydelig innsats for integrering rundt omkring i landet.
Utfordringene er likevel store.
Innvandrere skårer i gjennomsnitt lavere på levekårsvariabler enn andre. I
gjennomsnitt har de mindre formell kompetanse og flere står utenfor arbeidslivet.
Mange opplever negativ sosial kontroll.
I enkelte utsatte byområder er utfordringene med mangelfull integrering spesielt
store.
Regjeringen vil prioritere kvoteflyktninger med størst sjanse for vellykket integrering.
Og vi skal gjennomføre et integreringsløft.
Introduksjonsordningen er det viktigste integreringspolitiske verktøyet i Norge.
Men i dag er resultatene for dårlige.
Vi skal stille tydeligere krav til kommunene som har ansvaret for opplæringen, og til
hver enkelt innvandrer. Vi skal bedre norskopplæringen og mulighetene for
utdanning.
Vårt mål med integreringspolitikken er at flere innvandrere skal klare seg selv og
være en del av store og små felleskap i det norske samfunnet.
Færre barn skal vokse opp i fattigdom.
Flere barn skal vokse opp i et hjem hvor mor og far er i jobb.
Det er helt sentralt både for den enkelte og for bærekraften i våre velferdsordninger
at vi lykkes bedre med integreringen.
President,
Det viktigste grepet regjeringen gjør i skattepolitikken har jeg alt omtalt.
Det er å redusere selskapsskatten slik at det norske skattenivået ikke kommer helt ut
av takt med landene rundt oss. For å unngå at produksjon og arbeidsplasser flyttes ut
av Norge. På den måten hegner vi også om skattegrunnlagene.
Samtidig som vi senker selskapskatten, reduserer vi skatten for personer. Da blir det
mer attraktivt å jobbe.
Siden 2013 har en betydelig del av skattelettelsene kommet folk flest til gode. En
vanlig familie med to fulltidsinntekter vil betale omtrent 11 000 kroner mindre i skatt
neste år enn i 2013.
For nesten 9 av 10 personlige skattytere blir skatten lavere eller omtrent uendret med
dette budsjettforslaget. Andelen personer som får skatteskjerpelse, er størst i de
høyeste inntektsgruppene. Hovedsakelig som følge av økt skatt på utbytte.
President,
Lavere skatter er viktig for arbeid og vekst.
Når du får lavere skatt på sist tjente krone, blir det attraktivt å jobbe litt mer. Det er
viktig både for velferdssamfunnet og den enkelte.
Lavere skatter og avgifter handler også om frihet.
For skattelette er ikke å gi mer penger til noen.
Det er å la folk beholde mer av sine egne penger.
Så de kan bestemme hva de vil bruke dem på selv.
I stedet for at vi skal bestemme.
Eller kommunene.
I budsjettet for 2019 foreslår regjeringen å stramme ytterligere inn på kommunens
rett til å kreve inn eiendomsskatt. Eiendomsskatt er en usosial skatt som rammer
uavhengig av betalingsevne.
Vi ønsker at flest mulig skal få lavere eiendomsskatt i årene som kommer. I dette
budsjettet foreslår vi at ingen kommuner skal få lov til å ha mer enn fem promille i
skatt på boliger og hytter. De som har en sats på seks eller syv promille, må kutte
skattesatsen.
Vi foreslår også å innføre et tak på verdsettelse av boligen for å sikre at
skattegrunnlaget og dermed eiendomsskatten ikke blir for høy.
Eiendomsskattegrunnlaget skal ikke overstige 70 prosent av boligens anslåtte
markedsverdi.
President,
Vi har styrket kommuneøkonomien år for år.
Kommunene har hatt en sterk inntektsvekst under denne regjeringen og har et godt
økonomisk fundament. Det gir dem mulighet til å sikre trygge barnehager, kunnskap
og mestring i skolen, bygge ut eldreomsorgen og kvalitet i helsetjenestene.
Budsjettet som vi legger frem i dag, setter kommunene i stand til å fortsette å styrke
viktige velferdstjenester. Og samtidig redusere eiendomsskatten.
Kommunesektoren får en realvekst i sine frie inntekter på 2,6 milliarder kroner i 2019.
Regjeringen legger særlig vekt på å sette kommunene i stand til å styrke den tidlige
innsatsen i skolen, opprusting og fornying av fylkesveinettet og bedre tilbudet til
rusavhengige.
President,
De gode velferdsordningene våre er en viktig grunn til at Norge er et av verdens
beste land å bo i.
De bidrar til å utjevne forskjeller og gjør det mulig for hver og en av oss å lykkes,
uansett bakgrunn.
For å kunne opprettholde en slik samfunnsmodell, må vi ha velferdsordninger som
stimulerer til arbeid. Samtidig må vi sørge for at de som av ulike årsaker ikke kan
jobbe, også har økonomisk trygghet.
Gjennom regjeringens budsjettforslag styrker vi velferdstjenestene slik at flere kan få
ta del i mulighetene det norske samfunnet gir.
Folk som er sykmeldt lenge, risikerer å falle ut av arbeidslivet. Å vente på behandling
skaper utrygghet. Vi skal fortsette å redusere helsekøene.
Sykehusene får økt driftsbudsjettene sine med 1,4 milliarder kroner. Slik at de kan
behandle flere pasienter og finansiere økte medisinkostnader. Og investere.
Vi fortsetter å legge til rette for investeringer i gode og moderne sykehusbygg rundt
om i landet. I budsjettet foreslår regjeringen å gi nye lån til byggingen av nytt sykehus
i Hammerfest og til nytt sykehus i Narvik. Regjeringen foreslår også å utvide
lånerammen til nytt sykehus i Stavanger, slik at det kan bygges universitetsarealer fra
2020.
President,
Psykisk helse og rusomsorg er blant regjeringens viktigste satsingsområder. Det å
skape et bærekraftig velferdssamfunn handler nemlig ikke bare om penger. Det
handler om å gi behandling som er god nok til at folk klarer å leve verdige liv.
Å kunne fullføre skolen.
Mestre hverdagen.
Ha en jobb.
Vi har fått til mye for å hjelpe mennesker som sliter med rus og med psykiske
helseutfordringer. Flere får raskere behandling blant annet fordi private og ideelle
tilbud bidrar til at det samlede tilbudet blir variert og bedre tilrettelagt den enkeltes
behov.
I statsbudsjettet styrkes tilbudet innen rusomsorg og psykisk helse betydelig.
I høst og tidlig neste år kommer det seks pakkeforløp innen psykisk helse og rus.
Pakkeforløp for kreft har gitt gode resultater. Pasienter og pårørende er fornøyde
fordi det skaper større trygghet og forutsigbarhet. Det har også ført til at utredning og
behandling ofte kommer raskere i gang. Nå skal vi gi den samme tryggheten og
forutsigbarheten til mennesker med psykisk sykdom og rusavhengighet.
Vi må også forebygge bedre. Denne regjeringen legger til rette for å bygge ut
skolehelsetjenesten og psykologtilbudet i kommunene.
Etter åtte år med nedgang i kommunenes innsats, har vi de siste to årene sett en
vekst på over 1500 årsverk i kommunalt psykisk helse- og rusarbeid.
Opptrappingsplanen for rusfeltet er én av årsakene til økningen. Den planen
fortsetter i 2019 for å nå målet om bedre behandling, bolig, helsehjelp, tidlig innsats
og styrket ettervern for rusavhengige.
Vi har også sørget for mange hundre flere psykologer i kommunene og har innført
krav om psykologkompetanse i alle kommuner fra 2020.
I budsjettet for 2019 legger vi til rette for om lag 125 flere psykolog-årsverk i
kommunene. Med disse midlene sørger regjeringen for at alle kommuner og bydeler i
Norge kan rekruttere psykolog innen lovplikten trer i kraft i 2020. Fra og med 2020
legges midlene inn i kommunerammen.
President,
Regjeringen prioriterer arbeidet med å bedre eldreomsorgen. Vi vil sørge for at eldre
får en verdig, trygg og innholdsrik hverdag, også når alderdommen gjør at livet
forandres.
Gjennom perioden har vi lagt til rette for over 13 000 heldøgns omsorgsplasser. Nå
vil vi gi investeringstilskudd til 1 500 til.
Vi vil også bedre tilbudet til eldre som bor hjemme, og foreslår derfor tilskudd til 450
nye dagaktivitetsplasser for hjemmeboende personer med demens. Aktivitetstilbud er
viktig for å leve et godt liv med demens.
Innen 2020 skal alle kommuner tilby dagaktiviteter til hjemmeboende personer med
demens. I tråd med Stortingets vedtak hever vi det statlige investeringstilskuddet til
for nye dagaktivitetsplasser fra 30 prosent til 50 prosent.
Regjeringen har satt i gang forsøk med statlig finansiering av eldreomsorgen.
Foreløpig viser evalueringen av forsøket gode resultater for kommunene som er
med.
De eldre har fått et bedre tilbud, og de ansatte trekker frem at de gjennom forsøket
får økt kompetanse, at de forstår brukerens behov og situasjon bedre og at de
samarbeider bedre innad i kommunen.
Regjeringen vil forlenge og utvide forsøket med statlig finansiering av eldreomsorgen,
både i tid og i antall kommuner.
Regjeringen vil styrke eldreomsorgen også på andre områder.
For å få mer fokus på behovene til eldre og tjenestene i eldreomsorgen skal dagens
pasient- og brukerombud utvides med et eget nasjonalt eldreombud.
Eldre utgjør en stor pasient- og brukergruppe av helse- og omsorgstjenestene.
Regjeringen mener derfor det er viktig at de får et nasjonalt ombud som skal ivareta
rettighetene deres. Det skal ikke være nødvendig for eldre og pårørende å gå til
media for å få hjelp.
Med eldrereformen «Leve hele livet» jobber vi for bedre eldreomsorg over hele
landet. Reformperioden starter 1. januar 2019. Reformen tar utgangspunkt i de
grunnleggende forholdene som oftest svikter i tilbudet til eldre:
Mat, aktivitet og felleskap, helsehjelp og sammenheng i tjenestene.
Gjennom reformperioden frem til 2023 vil regjeringen støtte oppunder kommunenes
arbeid for å gi eldre økt glede, livskvalitet og trygghet. Kommuner som setter tiltakene
i reformen ut i livet, vil bli belønnet og prioritert i statlige støtteordninger.
President,
Denne regjeringen knytter Norge tettere sammen.
Med budsjettforslaget for 2019 vil bevilgningene til samferdsel ha økt med hele 75
prosent siden vi tiltrådte.
Bygging av vei og bane er viktig for norske bedrifter. Det gir tryggere transport for
flere, og norske bedrifter får varene sine raskere ut på markedet. Det betyr spart tid
og sparte penger.
Samtidig gir det en enklere reisehverdag for oss alle, enten man pendler til jobb eller
henter i barnehagen.
I 2019 foreslår vi derfor å videreføre den sterke satsingen på veier, jernbane og
kollektivtrafikk.
Vi fortsetter å bygge ut veiprosjekter i alle landsdeler, og vi skal vedlikeholde de
veiene vi allerede har. Nylagt asfalt, flere og bedre veier, gjør livet litt enklere for
innbyggerne og for næringslivet.
Vi skal utbedre havnene våre.
Slik at mer gods kan fraktes miljøvennlig langs sjøveien framfor bilveien.
Og for at norske fiskere kan selge mer fisk og skape enda flere arbeidsplasser.
Alternativet til bilen må bli bedre.
Det skal legges nye togskinner, og vi skal få flere moderne tog. Det settes inn nye
togsett på Østlandet for å øke kapasiteten i rushtiden, og det settes inn nye tog på
Vossebanen. Dette vil gi en bedre reiseopplevelse.
I tillegg er flere nye jernbaneprosjekter under bygging, og det bevilges midler til
oppstart av nye prosjekter som har vært etterlengtet lenge.
Vi foreslår også mer midler til kollektivtransport, gang- og sykkelveier. Satsingen på
bymiljø-, byvekstavtaler og belønningsordningen økes med 45 prosent i
budsjettforslaget for 2019.
Folk skal komme frem – raskere og tryggere – enten man er avhengig av bil eller
reiser kollektivt.
Når vi satser tungt på vedlikehold og bygging av ny og moderne infrastruktur,
fremmer vi et konkurransedyktig, produktivt og lønnsomt næringsliv.
Og vi legger til rette for velfungerende bo- og arbeidsmarkeder over hele landet.
President,
Å leve gode liv handler også om trygghet.
Om å kunne leve i et samfunn preget av ro og orden.
Å vite at noen beskytter oss og det som er vårt.
At de er i stand til å handle når det trengs.
Vi har lenge vært forskånet for krig og uro i våre nærområder. Utviklingen i verden
rundt oss gir en viss grunn til bekymring.
Landets forsvar er en av statens viktigste oppgaver, for å sikre vår frihet og Norges
suverenitet.
Forsvarsbudsjettet har hatt en reell vekst på 20 prosent siden 2013, og i dette
budsjettet styrker regjeringen satsingen ytterligere. Vi øker budsjettet med 4
milliarder. Det betyr at vi skal bruke hele 59 milliarder kroner på forsvaret i 2019.
Formålene i Langtidsplanen for forsvaret følges opp med en økning på 2,8 milliarder
kroner.
Vi skal investere i nye ubåter.
Nye overvåkingsfly.
Nytt artilleri til Hæren.
Og i tre nye skip til Kystvakten – flere år før den opprinnelige planen.
Vi øker også ambisjonen for landmakten, og legger opp til mer øving i Heimevernet.
Norge er ett av de mest digitaliserte land i verden. Skal Norge som nasjon være
rustet til å møte sårbarhetene som følger av digitaliseringen, er det avgjørende at vi
prioriterer arbeidet med IKT-sikkerhet.
Det gjør denne regjeringen.
IKT-sikkerhet er neste generasjons objektsikring.
Regjeringen vil styrke den nasjonale IKT-sikkerheten med investeringer i testing,
forskning og kompetanseutvikling.
Vi foreslår også å øke bevilgningen til PST, og arbeidet med objektsikring i politiet. I
tillegg foreslår vi å bevilge 865 millioner kroner til et nytt beredskapssenter som vil
sørge for sikring av ytterligere en tredel av politiets skjermingsverdige objekter.
Vi fremskynder også flere planlagte sikringsprosjekter i forsvarssektoren.
President,
For å skape trygghet i hverdagen trengs det flere politifolk med god grunntrening og
rask tilgang på riktig og godt utstyr, biler og helikoptre. Regjeringen vil fortsette å
styrke beredskapen, forebygge bedre og øke innsatsen mot kriminelle handlinger og
kriminelle miljøer.
I vårt forslag til budsjettet for neste år er det bevilget 20 milliarder kroner til Politiet.
Vi er i rute til å nå målet om to politi per 1 000 innbyggere på landsbasis innen 2020.
Økt politibemanning bidrar til bedre tjenester i hele landet og bygger opp under flere
av målene i nærpolitireformen.
I 2019 vil tre nye politihelikoptre være på plass. Sammen med det nye
beredskapssenteret vil dette styrke politiets evne til å reagere raskt og koordinert
når hendelser oppstår.
Regjeringen foreslår også å styrke satsingen mot ungdomskriminalitet og gjenger,
spesielt for å bekjempe Oslos gjengproblemer – og for å hindre at flere gjenger
vokser frem. Både politiet og barnevernet i Oslo får øremerket midler.
President,
Vi kan glede oss over at det nå går bra i norsk økonomi.
Nedgangen etter oljeprisfallet er over.
Vi er i en ny oppgangskonjunktur.
Den økonomiske politikken har gitt viktige bidrag til dette.
Nå må vi ikke ødelegge dette ved å gi for mye gass i den økonomiske politikken. Vi
må fortsette arbeidet med å legge grunnlaget for omstilling og vekst på lengre sikt.
Det er en hovedprioritering for regjeringen.
Da trygger vi samtidig velferdsordningene,
og da bidrar vi til et bærekraftig velferdssamfunn.
President,
Jeg håper jeg kan stå her i årene fremover også.
Og fortelle at det gikk bra igjen.
At vi håndterte de skyene som kom og skygget for solen: Utfordringene.
At flere ble inkludert i arbeidslivet og føler tilhørighet til det norske samfunnet.
At vi ga flere barn en god start på livet.
At flere fullførte utdanningsløpet.
At vi løftet integreringen.
At de som trengte det fikk hjelp
At Norge ble tryggere
At vi grep de teknologiske mulighetene.
At utslippene fortsatte å falle.
Og at vi står stadig mer styrket i den omstillingen som ennå pågår.
Statsbudsjettet for 2019 er det første budsjettet den utvidede regjeringen legger frem.
Det svarer på de utfordringene som ligger foran oss.
Det er et budsjett for et vekstkraftig og sterkt Norge.
Det er et budsjett hvor vi bruker de gode tidene godt.
Et budsjett som bedrer vår hverdag, vår trygghet og vår fremtid.


Åpne søknader
Husk at du også kan sende åpne jobbsøknader, selv om arbeidsgivere ikke har lyst ut noen ledige jobber. Det er gjort undersøkelser i Norge som viser at 60 % av alle jobber som blir besatt, aldri har vært lyst ut. 
Åpne søknader
Husk at du også kan sende åpne jobbsøknader, selv om arbeidsgivere ikke har lyst ut noen ledige jobber. Det er gjort undersøkelser i Norge som viser at 60 % av alle jobber som blir besatt, aldri har vært lyst ut. 
